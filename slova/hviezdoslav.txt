Pozdravujem vás, lesy, hory,
z tej duše pozdravujem vás!
Čo mrcha svet v nás skvári, zmorí,
zrak jeho urknul, zmámila
lož, ohlušila presila:
vy k žitiu privediete zas,
vy vzkriesite, vy zotavíte,
z jatrivých vyliečite rán,
v opravdu priamom, bratskom cite
otvoriac lono dokorán,
a srdečnosť kde odveká,
kde nikdy nevyspela zrada,
bez dotazu, kto on, čo hľadá,
na lono to, hľa, v objem sladký
ramenom láskyplnej matky
pritúliac verne človeka...
Len okamih tam pobudnutia:
už mŕtvie bôľ, už slabnú putá,
zrak čistí sa, tlak voľneje,
i oživujú nádeje;
len jeden pokyn, zášum lesný,
len jeden horskej riavy skok:
a duša už sa ladí k piesni,
tkne sa jej bičík prečudesný —
a srdce hupká vozvysok;
len jedno orla skolotanie,
len jeden švihot sokola,
prez horu mužné zahvízdanie,
na holiach jeden záblesk vatry:
a nás už chváce povoľa,
duch už sa zažal, už sa jatrí,
plamenným krídlom šibe hor’,
jak v nebo naspäť meteor;
len chvíľka, ako vzdušný vlas
čo preletí nám ponad hlavu —
a už ju máme, myseľ hravú:
zmladenej duše prez dúbravu
tak strie sa, ako dúhy pás...
...Z tej duše pozdravujem vás!
I


Jak hniezdo v tesnu parutí
v úkryte košatého krovia:
v hôr neprehľadnom zákutí
chalupa čuší hájnikova.
Tak bezpečne si stáva tu,
bez prepychu, bez závratu,
uprostred okrúhleho lázku,
rozvitom jak by na obrázku:
istejšie, pyšný nežli hrad,
čo predkov neslýchaná sila
do výše — by ho nedostať —
však v strachu, že by podkopali —
i tam na samorostlý sklad,
na tvrdé temä žulo-skaly
z balvanov skalných postavila,
skiaď večne pozoruje, číha
— pod sebou majúc šíry kraj,
kút každý jeho, záhyb, taj —
na postup snažieb, udalostí,
na príchod dobrých i zlých hostí,
jak a čo veští kraja kniha...
A obadal-li zlovesť v diali,
mrak pochybný že blíž sa valí,
že čos’ sa jak lesk zbroje mihá,
jak vzbury, války skiaďsi hluk —
hneď tisíc hotových má rúk:
tie dvíhajú už vzletné mosty,
kým v strmé hradu temeno
tie zas tam prápor sadia rudý
i ohne vatria v náhlivosti
na pokyn kraju, v popud ľudí;
tie, by i v diali vzrušeno —
na vežiach v spechu búrlivom
o zvony tlčú kladivom;
tu opasujú v broň a meč,
tam v ústa titlú suriem reč;
tie zo sklepov zas smrť a skazu
o závod vlečú k otvorom,
tie odpínajú na reťazu
hradových šelmí toporom,
tie... každá činí, každá stihne —
až všetko v odpor zriadeno,
obrana tak je pripravená,
že na prvý znak povelenia
na valoch, u brán, všade zrazu
hrad — horu zbrojných ramien zdvihne,
a každé jeho rameno
na úder, k paľbe vzťaženo
čnie, pokým vraha dočaká,
až kŕdeľ dôjde čiernych zrád...

Chalupa — tá sa neľaká
nič takého. Bo nezastala
si vyzývavo na štít brala,
nadutá vzdorom krutovlád,
nuž nemá príčiny sa báť,
že mam ju zvráti, podtne pád.
Zem sama je, jej nízky kút,
no ale pevná zeme hruď,
kam údy svoje poskladala.
A zem? — Ó, tá je verná, stála,
tá nejde spod nej ubehnúť!
A potom: tichá, skromná schrana,
do diaľnych zahrabaná hôr,
necíti k sláve povolania,
nie vôle revniť, sily v spor;
z tých úzkych svojich oblokov
nestrká vo svet bučné hlavy
kdejakých spupných nárokov,
nie hrvoľ zdutý, dravčí zor;
nevedie ošemetnej vravy —
v myšlienkach, túžbach, v hlase, slovu
tá výška zavše, čo jej krovu,
cit prostý, krotučké v nej mravy,
bez kalných sveta prítokov...
Po bleskoch veru nebaží,
svit ranný dosť ju oblaží;
slniečko bielej na podstene:
jej celé žitia pozlátenie,
a luny v okno padlá lúč —
tá k pokladom: ku mieru kľúč.
Pri beláskach a kúsku chleba
nežiada viacej — naskrz dosť —,
len krúžok blankytného neba,
tak jak ho nečujnými tesy,
by zrak mal kade k bohu dôjsť,
ponad ňu vykrojili lesy.
Veď preto ustúpila z cesty,
po ktorej búrou ženie svet,
že vyhnúť mu ni stihu niet;
hej, skromnosť i tu dosť sa vmiesti,
a bezpeč je, kde spokojnosť...
(Nuž nesypte smeť potupy
na skromné naše chalupy;
sú, pravda, hniezda, iba hniezda
z kostonkov, uschlých letorostov:
no vzácne detvou svojou prostou —
nad nimi klenbou samá hviezda;
nechajte byt ich voľným bytím,
ať žijú vlastným, rýdzim žitím!)

No ináč tiež je uistená
tam chalupa, má zruby tiež.
V úzadí: vrchu strmá vež,
časť nezborného ohradenia.
On chráni drsným pred severom,
jak obrovský by vztýčil štít;
i ženú nehody tým smerom,
však musejú sa odraziť.
On ako vojak na stráži,
čo k zemi primrel nepohnute;
dosť všeličo ho podráži,
no svaly predsa v pokoj skuté.
Tvár tuho, hrubo zbrázdená:
hja, tvrdú službu znamená;
a mnohý šrám sa černie v čele:
zas stopy zhubnej od ocele.
Tam stojí strážou od počiatku,
zbraň nikdy neschodí mu z pliec:
to ona, šišak, chocholec —
čo stupňovanom pri poriadku
vše na ňom zligoce sa, skmitá
podvečer ako k dňu keď svitá,
a v noci jasný nebom bod
tiež jeho jagotavý hrot...
Tak stojí strážou do merava,
zrak v jedno miesto upretý:
Na chalupu, či ozaj pláva
si ešte tam, čo labuť biela,
bezpečne v temnom smrečín mori?
Či ticho hrajú vlny hory?
Či za labuťou vzápätí
loď tajná zradu nevysiela?
A obadal-li zo strážnice,
že čos’ sa kol chalupy kutí:
priam skaboní sa jeho líce,
pŕs šírych postriebrená broň
sa zdme, zrak mrkne na pohon —
i strhne sa, a jako ľúty
popadne z pleca desnú zbraň
vo svoju starú, chrabrú dlaň
a už naň mieri, už naň cieli —
vtom durk! — i sype, mece strely,
jak ohnivý by pršal dážď.
A aby ešte preľstil zášť,
čo spásu hľadá na úteku:
prez more smrečín v ťažkom vleku
rozprestrie oblak, svoj to plášť...

Navôkol zase bujné lesy:
smrek, jedľa, sosna v družnej zmesi,
opreté husto bok o bok,
tak dvíhajúc sa vozvysok
pretekom ku nebeskej báni,
ich úber války nestrhaný...
Sú ako prsteň, kruho-stena,
kam chalupa je uzavrená,
múr preširoký, pavéza
pevnejšia nežli z železa,
tvŕdz tvrdšia z púhych než by skál:
bo hradbou ony, ony val,
zábradlia, stĺpy, bašty, zruby,
čo neporúcha, nepohubí
hocktorý zápas, ledaký
boj nevyvráti svojím vztekom,
čas nezavalí v priekopu,
a ktoré — pravé zázraky —
čím diaľ, tým väčšmi tuhnú vekom,
a ako čierne oblaky
odkiaľsi spoza obzoru —
tak vzchodia, rastú šírym vlekom
vždy vyšej nebies ku stropu.
Tie otáčajú chalupu
a bdením svojho pozoru
vždy sviežim neustále strežú...
I ježe-li sa niekdy stane,
že vrchu nebotyčnú vežu
vrah-víchor obehol a v bráne
horského zručal zástupu
od zlosti vztekle, nafúkane,
a v strmom, ťažkom postupu,
na černohrivom búro-vranci
tu ťarbavo, tam v bujnom tanci,
v podskoku samý po vrchovec
čo divý, pomätený lovec
— blesk a hrom zbrojou u boku —
sa zabral lesom poľovať,
štvať, márniť všetko, čo v ňom žije:
tu celá vôkol horovať,
jak obrov ríša odokliata,
hne z miest sa razom, rušia, chváta
na odpor, na zmar útoku,
rekovné šumiac harmónie;
smrek, jedľa, sosna jak by vlny
vo večnom vzraste, prítoku
sa rozkolíšu, a keď plný
už nimi jäz, až k prelevu
keď zježili a zdvihli šije:
hať sama zachce úlevu,
rozstúpi sa čo velevráta — —
a vlny lesa švistia, plynú
víťazne, víchru k potupe,
naprosto k slabej chalupe,
zo všetkých strán ju obstúpä
a vo chvoj takoj pozavinú...
Vrah-víchor môž’ už potom metať
z tetivy kuše, z pušky tlamy
šíp rudý, biele behanice,
brok, gule a prach chumelice,
môž’ jak chce trepať peruťami,
môž’ škubať spárom lačných supov:
to všetko márne pokusy;
čo zhrčil v krov sa nad chalupou,
hôr uzol neľzä porozpletať!
Ba celá víchra svevoľa
— čo v chate smelo plápolá —
ni svetielka ver’ nezdusí.
To skúsiv, v hanbe pod chvoj šupol — —

Jak hniezdo v skrytu parutí:
tak chalupa v hôr zákutí
uprostred zeleného lázku,
rozvitom sťa by na obrázku.
Kút ozaj skromný, ale milý...
Veď neveľmi sa grámorili,
po smrti starca hájnika
keď oprave ho podrobili.
Kde inde starosť všeliká,
tu — v žiadnej neoctli sa núdzi:
les klady mal už naporúdzi,
tie navalili, pokresali
hrbolce kde-tu tešlicami,
zdĺž odmerali kročajami,
vtom zápory a hever vzali,
obratne pritkli ku uhlom
a zakrútili, podvážili —
zvrt jeden-dva, i sfrungal dom,
jak koho zrazu podronili —
a keď už visel na šibeni,
vykopli spráchnivelé steny,
hneď brvná, klady dopratali
a šmykli novým podvalom —
ni raz si nepopľujúc dlane,
ni nezakľajúc, by ho hrom — —
Dom tupým praskom sadol na ne,
na brvná totiž. Keď už stál
na mieste pevne, bez kyvotu:
hoj, čo tam zvučných zrazu chvál
ho potkalo! A bez chichotu —
ten to, ten onô povedal —
napríklad: na tom piedestále
vraj tak si sedí jak na skale,
krt veraže ho nepodryje;
ni žiaden príval nepodmyje;
bezmála vraj tak vyzerá,
jak z vaječnej by zo škrupiny;
bezpečne môž’ vraj do dediny,
ba čoby — zrovna do mesta!
Len tomu nie, kto preberá —
lež všetkým ni boh nevyhovie!
Tak jeden-druhý staviteľ,
až všetci v tom sa zhodli slove,
že nech si hockto, čo chce, povie,
bársaký pravdy rušiteľ:
ten starý hájnik starobu
i chalupy vzal do hrobu,
tak ver’! Kto ináč mieni, súdi,
nech odpustí, lež zrejme blúdi —
obnažil vlastnú chudobu,
ver’ potu práce ešte nepil,
ni hniezda nikdy neulepil,
je turoň — mamľas, ochlasta...!
A potom, ak dač ešte chybí
— a ľudské dielo kde bez chyby? —
keď les tu, chvoj v ňom, mäkký moch
i hojnosť pružnej rašeliny,
hafirčia, páper feračiny:
jak vták-samička v jarných dňoch
doplní snadno nevesta,
nech má len rezkosť horskej ryby.
— Tesárom teda dosť sa zdalo,
že vteružili podstavec,
ostatné to vraj gazdu vec,
nech pláce, lepí, ondie šaľo —
tak dudrali. No nakoniec,
či chceli, či nie, preds’ sa stalo
— jak? čo po tom? — že staré jedly
odľava chaty povalili,
hej, povalili rukou zlobnou,
na biele dosky popílili,
a chalupu, sťa zásterou,
povláčkou opásali zdobnou.
Keď i tá bola hotová,
tu potom si len ešte viedli,
jak nedostižní majstrovia
s najvyššou sebadôverou;
tvrdili a sa zadušali:
že kresaná je jak zo skaly,
vraj i sto chlapov že by zvládla —
s tým hneď aj riadkom vyšli na ňu,
na próbu všetci podupkali,
a nájduc, že je dokonalá,
že nekývla sa pri tanci,
sťa roztopašní šarvanci
vraz chytili sa operadla,
a v horskú zatúkajúc stranu:
„Hohó! hop, chlapci! tuľalala!“
dol’ krepkým hupkom poskákali;
zem ťažko zdunela a stuhla —
širákmi tisina sa uhla...
— I okná obrúbili mriežkou,
štít zase cifrovanou strieškou,
a v stredok štítnej polohy
pribili zrutné parohy.
Konečne k dverám dali schody,
šesť schodkov z dosák jedľových
jak papier bielych, po ktorých
priam z pažitného zo dvora
tak hybko v pitvorec sa vchodí,
tak ľahko v stínoch polahody
nakloneného javora...
Napravo záhradôčka malá,
čo treba, aby dochovala —
No bárs je malá, pri tom všetkom,
či dvierkami, či prez plot letkom
i kvetinám dnu voľno vnísť:
toť tam noc čaká fiala,
noc, aby vôňou dýchala —
tu jozefček — tam rozmajrín
(ten pospolitej lásky syn)
sa vánkom milo kyvotá —
stred hriadky cyprus pobratim
zas kudlí sa jak chvoje dym —
po krajoch opäť klincov chvist —
tam v kúte božedrievä zase
si drieme, nechtík tuto v jase —
tam panimáriový list —
a iná kvietkov prostota.
Za plôtkom horská riava hučí,
jak z kotla čo by do kotliny
ju prelieval — až zmĺkne v bučí,
obstatá býlím lopušiny.
Čo zvisla plotom, na povoji
jej fŕskot sa to skvie a rojí.
Len ona, ten jej hron a šum,
keď z podmôľ van ho vychytil,
čo preruší vše, prerazí
velebnú tichosť lesných dúm,
jak rinkotanie reťazi —
reťazi, čo však neväzí,
neputná nohy, ani um,
nezviera v svoj kruh ducha, ktorý
sem orlom vletel medzi hory,
by slobodou sa nasýtil,
a duchom že je, pocítil...
Len ona, často čo sa vmieša
vo švihotavý halúz zun,
keď vánkov prsty hravo spešia
náladou ihličových strún —
len ona, čo sa v súzvuk tiesni,
jak drsný, temný barytón,
ku vzletnej penkava keď piesni
najvyšší narazila tón,
keď kolotavá kvíčala,
tá lesa trúchla píšťala,
zapískla tiahlo ponad stráne,
v haluziach zvrelo hrkútanie
jak sprievodom, sťa rujné dudy —
v to hlasný zvonkot hrdlice
sa ozval, v kúre živice
jak v chráme spiež, čo k vzdychu budí,
či švehol zjasal poľnice —,
keď havran roztúžil sa v chválach,
na grúni splašiac srniek zhon,
a drozd, jak na poľane valach
na prste, zhvízdal napokon...
keď... Ináč — ticho: naslúchanie
jak v celom lesnom okrese,
kyv bezhlučný a kolimbanie;
len z holí prudké vetrov vanie
ak ponad les vše prinesie
so zvesťou zavždy dažďo-sľubnou
tu zvoncov kvil, zas tlkot bubnov —
len vtedy tiež čo vzruch sa stane,
ak totiž poozvú sa jare,
keď statky ženú na košiare,
a vtedy čo sa zvíri znovu,
keď, avšak zriedka, prídu k lovu —
ináčej tichosť, naslúchanie...
Jak v hniezde v skrytu parutí:
tak iste, pokojne tu scela.
Niet pohnutí, niet napnutí —
tu hluku sveta odumrela
naprosto myseľ človeka;
niet vášne, ktorá dopeká
a iskry zloby kreše z čela,
niet citu, ktorý srdce kruší
sťa krehký kameň v nič a v nič,
neznámy zisku pohonič —
niet ostňa, ktorý pára v duši — —
Z doliny úzka ciestka len
čo vedie krivolako k chate:
priúzka, aby vtrielil plen,
jak zvyknul, spupne, prerohate,
širokým, drzým pochodom;
a tajná, klenbou hustej smreči
nadobro skrytá, privalená,
bez svetla, ukazadla, mena —
a poneváč sa hadí, prieči
— i sama jaksi sa len krade,
jak keby bola v nebezpečí —
viac podobá sa podvodom
než pravde, že by viedla tade:
je cestou, ale — poblúdenia.

Nuž možno-li sem pristúpiť?!
Možno-li sem sa dostať zrade
a kút ten blaha olúpiť? —
Kde pokoj sám je zavrelý,
sám v svojej ticho sedá rade,
nič neuzavrel ku závade;
kde dvorcom čudies deväťsíl
a v krov sa netresk privesil;
kde hory svoj stín rozstreli,
vchod húšťou svojou zapratali —
v ten svet tak utiahnutý, malý
zhúb príval vrútiť — možné-li...?

— Ach, zloba dvere nájde všade!
II


Keď starý Čajka zosnul v Pánu —
a jeho zvláštna, nenadála
smrť ozaj bola jaksi snom —
o Jána stalo sa. Včas k ránu,
keď požltkavým východom
len slabá ešte zora hrala,
vstal z loža celkom čulý, zdravý.
Ač rokov mal už osemdesiat
— tak aspoň udával svoj vek,
keď mimochodom na salaš
tu i tu zbočil na kus vravy,
či aby pipku zapiekol,
i videl chasu krepčať, plesať
a šanty stvárať navôkol;
keď bača fúknul do fujary
a ona, sťa by srdce mala,
tak živo-bôľne zaplakala
tou „Ja som bača veľmi starý —“
a jeden-druhý zurvalec
keď skríknul: „Nu, jak, ňanko náš?“
a skokmo k strunge utiekol — —
Ač teda liet mal osemdesiat,
kde obťažou je čokoľvek,
dosť skoro zredikal sa preds’,
vyšnôril dlhej bez šipľavy,
krpčeky zotknul novej spravy,
okrútiac pekne remenec,
obvyklý vtiahol kožuštek
i pozapäl dosť istou rukou,
čos’ do kešienok jeho šukol
— snáď, aby mal čím ohňa skresať;
vtom — znať mu bolo, že má spech,
najskôr sa náhlil na postreh —
poštáral tu-tam, ťapil, kutal
a pritom mrmkal si a hútal,
až spamätal sa: blízko peca
hneď líščiu kapsu z klinka sňal
(ňou, či dnu všetko, pohrkal)
i pušku (tú, čo ženou zval,
odkedy vdovčil — dávno tomu —,
o ktorej neraz znela chvála,
že ešte nikdy nezlyhala)
a jak sa patrí, poriadkom
oboje prehodil cez plecia,
trošíčka pritom zastenajúc.
Tak vystrojiv sa, vyšiel z domu,
za sebou tíško zatvárajúc
(bo vari šianal čísi sen)
dveriatka staré, vrzgotavé
a zakolkajúc kolčiatkom —
Tu vzozrel: nebo vôkol plavé,
oblohou nikde mrak a tieň;
dennice lúč mu šibla v zrak
a slzu žmykla — vetché líce
vtom ovial svieži horský chlad,
i strmo začal rozvievať
chvist šedín — nedbal, nechal tak,
už po inom sa obzerajúc.
Na dvorci klada rozvalená,
k tej stetelil sa od prístenia,
sem-tam sa strknul hmatave,
až vťatú našiel valašku;
tú vyvážil, ač poťažku,
i za obušok do pravice
vzal, a na ňu sa opierajúc,
drobčivým krokom, drgave
— striasajúc rosu po tráve —
hor’ porastenou mýtinou
uháňal prosto v úval lesný...
Škovránok zahral nad ním v piesni
a vzbúril svitu tíšinou;
to nečiní však prekážku:
sluch starca dební sa a tiesni —
Z hôr tuhý dychot zo živice
sa vyrútil jak vetra val;
ten ocítil, ho zakašlal,
alebo, že kus putoval,
snáď znava — nápad dýchavice...
Jak prišlo, prešlo; snáď bol klam,
bo po prestávke veľmi malej
zas šinie sa vpred, v ruke páku,
ovinka drnčí na širáku
a kapsa lengá strapcom k hrám —
Tma zívla hory — i bol tam,
zaniknul. Les však, ten i ďalej
si odfukoval v lone vesny,
a škovran pokračoval v piesni...
— Čo a jak potom, nevedieť.
Dosť na tom: došiel na poľanu.
A poneváč to cesta hodná
i príkra, ťažká, znojoplodná —
chcel spočinúť var’, posedieť
— jak známo, mal liet osemdesiat,
nuž nečudo, po ukonaniu
ak uložil sa na oddech —
alebo ohňa chcel si skresať
do pípočky, bo fajčiar-človek,
ba zrovna tam snáď čupnul v streh —
to všetko možné... Akokoľvek
sa stalo, bo sa neodstane
skrz žiadne mienok zápasy —
sám príbeh nech sa ohlási:
v ten ešte deň, keď k totej strane
zvrátili oviec kŕdeľ biely
na pastvu, hej, v ten ešte deň,
tam, kde prť hlavná v dve sa delí,
pramienok zurčí hneď povedľa,
pod košatinou starej jedle
natrafili naň valasi.
Na zžlklom mochu o jej peň
si sedel, hovel opretý,
tvár nahor majúc obrátenú,
jak ku pátraniu, k postreženiu —
Kol neho tichosť nemá, pustá —
Napolo otvorené ústa
zrieť, avšak siné; oči vpadlé;
pár krôpok ihrá zžlklým čelom
s pableskmi, ktoré predrali
sa práve sieťou povaly,
by zasvitli tiež pri divadle;
a strúčky vlasov biele, zredlé
vo vánku vedľa prešumelom
tak tuľkajú sa k starej jedle,
jak keby boli lišajníkom —
Mlk, studenosť a údy schradlé —
Po strane valaška i puška
sú pohodené, tejto kres
nie, nebol tknutý ešte dnes —
Z rúk: ľavá jakby do kožúška
siahala ešte častým zvykom;
no pravá sklesla, v nej však fajka
vždy ešte jakby v objeme,
bár ohník dávno vytletý —
Hneď priskočili, skríkli krikom,
volali menom, drmali,
z pramienka vodou fŕskali
i treli, zdvihli zo zeme —
lež nadarmo — bol umretý.
Tu chvojeť splietli pospolu,
a stádo zveriac stráži Besa,
okáľom jeho jastrivým —
postupom tichým, vláčivým,
postretú čiernym stínom lesa,
k chalupe niesli mŕtvolu...

Keď teda starý hájnik Čajka
sa pominul sťa horský stín,
jak lesa zvuk, jak detská bájka:
tu Michal, hodný jeho syn
(a jedináčik), neotáľal,
neváhal, mnoho neopálal
vo prostom ume, čo a jak?
Bol sám jak palec, neborák,
tým ľahšie mohol uzavierať.
— Ech, nebudem sa ponevierať
— pomyslel — nie viac sem a tam
po službách, dnes tu — zajtra inde,
a kto zná, akej pri merinde,
a s čím sa všetkým postretám?
Nie ďalej hlivieť, schválne zmierať —
sťa stromec kdesi na ohrade:
korienky mocné vpustil dnu
v tú zeme trápnu tesnotu,
rozzelenal sa, zvenčil on,
veď míval, v svojskom že je sade,
kde rozkladať môž’ údy mladé —
však prešiel rok a práve v zime,
kde sto ráz zmrzne, kým sa prijme —
však prešiel rok: i musel von,
a zvädlý odnášal sa stade...
Kto viac chce, než má, musí zbierať,
dosť vzduchom lieta vzácnych pierat;
ver’ líha každý, jak si stelie,
a prv kto vsypal, i prv melie —
tak otec dobrý neraz... Nuž
— tu dupnul nohou ako muž,
podsúkal lepšie svalné ruky,
jak keby hodlal váľať buky,
a čelom zmraštil, naposledy
jak chcel by ešte pňom hnúť biedy —
odstrknuv stranou bičisko —
keď kade kráčam, borcujem,
ni jak dlaň, mojou neni zem;
ni nejde, by ňou vládli všetcia;
môj otec bez nej vyžil predsa —
nemajúc ani solisko,
zval svojím aspoň porisko;
keď súdené mi, bych sa plúžil
— že súd to, len sa vrkne vše;
boh delí všetko najlepšie —
ak služba zas, bych lepšiu užil,
nu, inam zvrátim práce snahu:
pod jedno stanem ústrešie,
k jednému prirastiem sa prahu!
Boh vidí, že chcem pracovať,
česť moja pritom zachovaná —
nuž zdaru dá i požehnania
a napomôže milerád...
Tak asi dumal v letnom znoji,
opretý na vozovom oji.
Vyhútal i priam uzavrel.

Len pánu svojmu, polesnému,
u ktorého týmže časom slúžil,
čo zdelil skorý úmysel,
rozložil, za čím prahnúc túžil,
Ten, počujúc to, čelo zhrúžil
v mrak, prísnym okom fľochnul naň,
pokrútil fúzmi, ústy žmýka
— hja, najlepšieho čeľadníka
prepustiť nikdy nenie milo —,
chcel káravú s ním počať vravu;
lež prenechal — bol dobrý pán —
i v ňom hneď srdce zvíťazilo,
sluhovi svojmu poriadnemu
prial vďačne polepšenie stavu.
Odobril teda predsavzatie,
dotušiac, že to nie od veci;
a dobro jeho zaujate
sám súriť počal, kázal ísť
priam, čo viac, vtisol do rúk jemu
i odporučný ešte list.

A Michal veraž’ nemeškal.
Sviatočné šaty pošukal
(jak sluha volský, kdesi v stajni
pre svoje veci skryt mal tajný),
len lichý oblek z valaštiny,
no bol jak z ľalíj — bezo špiny,
tá hadiaca sa po ňom šnôra
jak keby dneska bola zhora
zo smreka spadla — čečimlaď,
nu, vedel dobre šanovať —
Za otčenáš sa prezliekol,
vyriadil, ozrel, ofúkol;
vtom čosi vyňal zo schovánky
— zrkalko bolo, dvermi kmit,
ten sponáhľal sa prezradiť —
upravil spešne tmavý vlas,
tvár poobzeral, prešiel skránky
a zrkalce spať ukryl zas —
I vskutku rúči bol a šumný,
jak len ten jasen na záhumní,
keď ranné slnko po ňom liece...
Vzal širák nový, hunku novú
— tú len tak prehodil prez plece —
a v cestu dal sa; skäroval
zo dvora dolu dedinou.
So žiadnym nepozastal k slovu,
ač mnohých stretal po obci
— vozili sená parobci —,
nuž vetil rečou povinnou,
keď niektorý naň povolal,
a ešte tuhšie stúpal znovu.
V žart s ním sa nikdy nepustili,
zdal sa im jaksi zasmušilý
i znali jeho päsť a sval,
krem toho mali na pamäti,
že toť len otca pochoval...
Len ako popri jednom dome
prechádzal, stíšil náhle krok,
jak človek, ktorý pobadal
dosť ešte včas, že niečo tratí,
znať, že to zrobil povedome:
zrak kradmo hodil na oblok,
paličkou pritom v cestu pichol
a štáral — inu, hľadal zrok —,
lež iste veľkej ku nehode
nezazrel nič, bo valne vzdychol,
na chodník zbočiac popri vode.
Než slnce stálo na poludní,
tam bol už v diaľnej dedine
vo dvoroch panských. Aby kľudný
sa zjavil, úctypovinne,
u brány ešte zašiel v tiene
líp a dubiskov košatých,
kde striasol prach, pot zotrel z čela,
vyfúkal teplo, unavenie —
No druhá chvíľka neminie:
hnul — a po cestách kľukatých
ta zrovna rušal do kaštieľa.
Že musel čakať hodne veľa,
kým prístup bol mu dovolený,
sa rozumie; to ináč neni.
(Za jedno, ľud je iba ľud —
ten čakať môže dokiaľkoľvek,
až vďaka príde vyššej vôli
ku práci: prstom pokynúť —
a toho, ktorý už tam stojí
u dvier a i len stáť sa bojí,
konečne opýtať sa tiahle
a v istom s nevrlosťou boji,
čo búri takto strmo, náhle,
on iste zmýlil chod a púť,
čo chce, čo hľadá, čo ho bolí?
Bo ak sa nezdá vyššia vôľa,
že čakať nechá dokiaľkoľvek,
a čo by bol rok, alebo vek —
tak — počo prišiel? Kto ho volal!? —
A potom je to sprostý človek:
keď klope — trepe na dveroch;
v hovädských hnije pomeroch;
nič nevie: i keď bozká ruku,
len zašpiní ju, nekľuda;
je divoch, horská obluda,
poklonou síc’ čo plaz sa vláči,
no prosí-li: on prosiť „ráči“ —
do ohnusenia každý mrav!
Praškoda každé vlákno práv!
A jeho reč — hach, chaos zvuku!
To ucha škripec opravdový —
hles každý trápnu vreští muku —
nie, ňou sa nič, nič nevysloví,
ni slovka, jednoho ni tónu,
čo oprávňuje do salónu!
Veď kdeže diela, skvosty spisby,
čo môžu na stôl panskej izby,
kde? Povedz, tvore! — Nikde nič;
nu, paholok, nu, pohonič —
Ech, chrobač, šereď zemeplazu,
brúk, ktorý buní podvečer:
preč s tebou! Ta s ním odo dvier!
S ním spolu dýchať tenže vzduch
znamená istú dýchať skazu...
— Hej, ťažký prístup do tých múrov,
pre ľud ten ťažký ešte vždy!
Nečudo: múry sú a skaly,
ohradili sa, zapratali —
vypreli zvonku nový ruch
a pohrdli ním; že však žije
vzdor tomu, i prez žalúzie
sa predierajú jeho chóry,
predsudkov zariekajúc puch
a zeleň novej, sviežej vesny
metajúc v staré koridory:
to už ich zlobí, už sú desní!
Na víchor sadli, zúria búrou —
chceli by zdusiť chladom, chmúrou,
kde aký svit sa zhromaždí;
no on má krídla, svoj vzduch stály,
krídlami ľahko kúdol pretne
i ponad múry k nebu vzlietne
a tam sa slncom pozapáli,
či požehnaním zadaždí:
ten lživo pomlúvaný duch...!)
Lež všade predsa len tak nenie —
náš Michal dostal dovolenie,
bárs tiež len kedy-netedy,
keď viac ráz súril prezvedy;
no ani nešlo to bez pôtky:
kýs’ sluha (sprvu myslel, pán,
mal predsa krásny dolomán,
ním samý blysk, a žlté botky)
mu cestu zastal, zbránil dnu;
keď avšak zvedel, že to sluha —
tu i on prestal hneď byť krotký,
odložil ostych na stranu
a prístup k pánu žiadal stuha,
odvrknúc, že on musí vnísť,
a čo by sluhov celý trh —
má osobnú vec, nesie list —
pričom sa schvel jak perná spruha,
i obdržal nad sluhom vrch.
Zaklepal teda smelo, rázne,
súc plný sebadôvery,
vlas prihladil, odkašlal stupa —
odchýlil krídlo u dverí
a (v krpcoch sa tak ľahko stúpa)
jak stín by, tíško šupnul dnuka
do veľkej, skvostnej do svetlice.
Na klzkej kľučke ešte ruka,
len jeden pohľad, nímž dnu zrel:
odrazu jak by skamenel,
žas pojal ho či niečo z bázne
(podivno, bol preds’ chlap a smelý!),
hneď vzbĺklo mu, zas zbledlo líce
a oči jak by zaslepneli,
tma — závrat bral ho nehorázne,
i jak by tonul, do halieny
zadrapil prsty... cúvnuť chcel,
lež ako by bol primrazený
na pôde z ľadu, ani hnúť —
I zostal teda... Prešla zmuť.
Čo predtým nikdy nevidel,
a kde by aj? — na tisíc skiel
ho žiarnym pooblietlo svetlom,
jak kŕdeľ vtáčat rozdurený,
keď každé peruť lesklú ustrie
a na obzore dúhou skvetlom
sa zligá (bezpochyby lustre);
a ich svit vrtel sa a víril,
až ťažko očiam prehliadnuť,
nehasnul, vzrastal a sa šíril —
jak riavy prúd o klenbu, steny
vtom narazil, hra zapadla:
no (vinou iste zrkadlá,
z úbeľu rímsy, stĺpce, rezby,
hranoly kryštálne a kresby,
skvost farieb v rámcov zášerí
a iné čačky nádhery,
keď slnka tvár v ne nahliadla)
len chvíľka, a už odrazený
a v množstve prúdov znásobený
späť vrhá sa, späť v siene stred;
tam trysknul ako vodomet,
i hviezdnym vencom spadá, rinie
prv na ligotné, štíhle skrine,
na jejich sloň a obruby,
z tých k operadlám, na stoly,
na pozlátené konzoly,
na skupy kresiel divnej spleti,
leňošky, lemy, taburety,
nábytok všakej obľuby
a iný prepych, rozhodený
sem-tam na odiv v svevoli —
tak spadá nižej a vždy užšie:
včuľ v podstavcov, hľa, lezie kruh
a závitky čo lesklý had,
trepení ťažkú zriasil zlať,
s tým mžikom myknul medzi ruže
čalúnov, v purpur-činovať,
a viac — ho niet, sťa svetlý duch
sa rozplynul, alebo snáď
ho zhltla temným svojím okom
parketná, hladká podlaha...
Stál v zadivení prehlbokom
vždy ešte. Len keď svetiel brod,
oslňujúca nástraha,
čo najskôr jeho zvinil vchod,
zanikla, stuchla: obzrel sa —
Tu videl seba votrelca,
jak stojí, videl tuto, tam —
v stých podobách a všade sám,
sám ako dlhým radom stojí,
sťa vojakov šík na pochod,
i čudno mu; no zjav hneď známy:
hej, krpcov to rad s návlakami,
a vyšej šmúha dlhá, čierna,
tiež jeho halienka to verná —
a to, hľa, hneď ho uspokojí.
Blíž okien ostro klenutých,
v nádobách stácich, visutých
(tie zveri tvar, tie krídla mali)
zas celé stromy hájom stáli.
Tak čudesné ich vetvy, zrosty —
Tie vzpäli sa až do povaly,
kde roztáčajú letorosty
a maľujú jak štetce strop;
tie ako labuť zdvihli šíj
a noria do vĺn draperíj;
tie záclon chytili sa zdôb
i stýkajú ich na ihlice;
tie hupkajú jak veverice,
kým tie zas listov zvisnutých
tak skydajú jak vodopád —
Ten na výklenok hlavu sklonil,
ten veľkým kvetom jak by zvonil,
ten skvie sa, jak by slzy ronil —
Ten chmúrny, tlstý, územčistý,
ten štíhly, samá odvaha,
ten chlpatec, ten holobrad,
ten rebrino-, ten piestolistý
Keď Michal toto uvidel:
Jak, hora v izbe? — pomyslel,
aj, ľa! — i stvrdla, oživela
hneď sedliacka v ňom povaha;
vynašiel sa. Zrak ako strela
už šprihá, liece povoľne.
Tu napnúc, tu zas uhnúc sa,
jak slnečnica kvetúca
sa obracia a zvŕta v strany:
a zvšadiaľ nový, maľovaný
a skvúci s ním sa stretá svet —
Nie, týmto krásam, tomu čaru,
tým tvarom nikde páru niet,
sú viac než zdoby kostolné,
viac nežli krásy na oltáru.
Kdes’ búrne zvuky zašumeli,
jak keby kŕdeľ zlatých včiel
z tých hájikov bol vyletel
a rozbzučal sa okolne:
i naslúchal, bol uchom celý,
stál čujnej plný lakoty —
no zmĺkli skoro, uleteli
snáď portálom, čo oproti
je rozkrídlený dokorán,
ta v ďatelinokvetný lán,
či ľadník kde sa v rozkvet spukal...
Tu nahnul sa, jak keby kukal,
kam delí sa tak vraz zo siene —
lež, ajhľa, nové prekvapenie,
zas iné kúzlo púta zrak!
Čo videl, bolo: ako mrak
keď za mrakom sa gúľa, valí
po nebies pláni diaľ a diaľ,
do nekonečna nivou hnali
tam bujných stromov paralely,
jak klbká keby kotúľal
kýs’ obor, klbká zo zelene —
pomedzi zase biele pruhy,
jak medzi brehmi tokov stuhy,
pableskami slnca pozlátené,
dnom jejich samý drahokam,
sihôtky po nich sem a tam,
na každej biele postavy,
jak príšer nočných skamenelý
by pochod — včuľ v stín miznú stmelý,
no onedlho denný plam
zas obliekne ich v šaty z dúhy,
brilantmi zdaždí na hlavy:
uprostred lesklá hladina
jak zrkadlo, ním svetla let:
tu k spánku víko pritkýna
a hneď zas žiarivo hľadí —
a kde sa stromov schodia rady
tam v diali, ako v gloriet
sa viažu, v oblúk slávy klenú,
až nebies čnejúc ku sklepeniu,
a na každého žhavom štíte
čos’ krídly mácha neurčite,
jak postava by anjela...
I ponoril sa docela
do vidma — díva sa a díva;
i zdá sa mu, že sníva, sníva —
že raja zastal na prahu.

Len v sieni čos’ keď zašumelo,
sa vzchopil. Dlaňou prehnal čelo.
Šum očul, ostrý, náhly švist
jak padal, otrel podlahu,
sťa papier chvatom povržený.
I skiaď sa ruch a pohyb skytal,
ta zvrátil zrak pri onom hesle;
vtom vzpriamil sa jak pri velení —
Dnu vo vlnistom, veľkom kresle
pán hovel si; bol schradlý, malý
a lysák. Noviny bol čítal,
i pohodil; tie sšuchotali,
jak keď zo stromu spadá list
„Pochválen Ježiš —“, spešne riekol
tu Michal, smele uprúc zrak,
a čakal — Čas sa míňal, tiekol,
lež odpovede ani mak.
„Pochválen Kristus!“ vetil znova
a silno, pery počal hrýzť,
jak koho nedočkavosť páli —
i stŕpal... Siná v kresle tvár
sa strmo zdvihla — udivená,
opierajúc sa na ramená,
na nose zblýskal okuliar,
a „Kto to!? —“ chriplé hlesli slová,
až skoro sluch mu sprerážali.
„Som, prosím pekne, ponížene —
som Michal Čajka, sirota“
— priam chvatom myknul do kešene:
list vyňal trocha ukrkvalý;
na palcoch šupol prez dvoranu,
tam podal lístok k rukám pánu
a na miesto sa vrátil späť —
„var’ veľkomožná dobrota
ma neodženie odo dverí —“
„Si drzec —“ vrkla odpoveď,
a bola príkra, omrzelá —
„Kto vpustil ťa sem!? Lebo veď
tá vôľa posiaľ nevelela!
Tamvon má priestor žobrota;
tam dá sa jej, oč zuby cerí.
Ty votieraš sa prez závory,
ty vpálils’ ako vietor divý,
jak z hradskej neposedná smeť —
čo teda chceš!?“ — Slov týchto rez
ocítil Michal neomylne,
znať bolo, že sa zachvel silne;
o srdce rafli ako kres,
zrak jeho prudkým ohňom srší —
no súdil: pán je iste chorý,
na odpor sú mu rozhovory —
i skrotnul. „Pane milostivý,“
— tak vetil — „v lese na Podvrší
(a k panstvu patrí onen les)
nedávno zomrel hájnik Čajka.
Boh osláv ho. Bol otcom mojím —“
„No, krátko!“ — pán mu tak do reči —
„vieš? Vkrátce — k veci! A skôr preč.“
„Odpusťte! — Sedliak dlhú reč
mal vždy — hej, nevie, čo sa svedčí —
Som sám a sám, jak tu, hľa, stojím.
Nuž, akže neni chýr len bájka,
čo zmyslel svet — svet zmýšľa rád,
a ja bych nechcel dokladať —
že otec môj, jak nenie zvykom,
bol zvláštnej priazne účastníkom,
že služobník ač, veľa razy
(ó, nech sa panstvo neurazí!)
nejednu lásky skyvu vzal,
mal prítul, voľné slovo mal —
nuž, kde on odprvoti slúžil,
kde započal i dokonal,
kde otec jeho a môj ded
podobne v tejže trval službe,
kde i ja mladý strávil svet:
to miesto je, hľa, oč bych túžil!
Ku tej sa prosím pridať družbe
jak ohnivôčko do reťazi —
Nu, nech ho panstvo nevyrazí!
Ja vtrielil iste ako smeť —
však kto mi tamvon porozumie?“
Pán chvíľku v nemej meškal dume.
V pamäti prebral zbehy všaké,
jak zašli dobou minulou.
Tak prišiel i na jeden lov:
kde mladým žitím už-už platil;
no zavčas ktos’ ta pribehol,
a keď už ináč nemohol:
nasadiac vlastné svoje žitie,
sám vbehnul v objem drápov hbite
a nožom ľútu šelmu sklátil...
To pripomenúc si, zistil: Tak je!
Roztvoril, spešne prešiel list
a riekol: „Inam mal si ísť:
do úradu, tam sluhov berú.
Lež zostaň, v tom sám rozhodnem —
Nuž zomrel Čajka?“
„Zomrel veru,
a v službe. V lese na poľani
ho našli —“
„Buď mu ľahká zem.
Chceš teda miesto jeho?“ — „Chcem!
Ba prosím — pekne ďakujem —
som k všetkým službám odhodlaný —“

„Kdes’ slúžil, povedz, posaváď?“

„Ver’, bože, ťažko povedať —
jak z kŕdľa vylúčené zviera
sa sluha sem-tam poneviera;
hrdluje, zháňa, službu cení —
preds’ rečú však: Si prepustený!
Pán horár —“
„— No, dosť. A či vieš,
čo so službou tou podujmeš?
Poď bližej, synak. — Otec tvoj
bol statočný, bol verný sluha,
nie, nikdy nebol podliakom,
bár prostý človek, znal sa stuha
do toho, čím je poctivosť —
Máš ducha, vieš-li chytať zbroj?“

Tu Michal strmšie vztýčil zrost,
jak v šíku by — bár skryť ho chcel,
mrak náhle tvár mu preletel,
veď nemilo to zneje sluchu,
keď pochybovať chcú o duchu,
jak bol by plachým oblakom —
„Ja za čas bol som vojakom“,
nakrátce vetil.
„Dobre tedy,
vieš to i to, si mladý, zdravý —
jak smrek sa hodíš do dúbravy,
jak jeleň budeš si tam chodiť;
lež znáš-li s cudzím zaobchodiť
a neskĺzneš sa voľakedy?
Čo? —“

Michal mlčky sklopil zrak,
bol zarazený. Tvárou mrak
zamenil takoj zápyr studu.
No vzozrel priam: plam vždy viac sála,
kol úst mu hrdosť duše zhrala,
z pozoru srdný oheň srší —

Pán, vidiac pečať česti rudú,
sám skoro koniec zrobil trudu,
s úsmevom vpred sa naklonil
a riekol: „Zajtras’ na Podvrší!“
S tým na posluhu zazvonil
(ten vstúpil, jak by prihnal strelu),
čos’ naznačil na kartu bielu
a podajúc ju služebníku,
naložil hlasom, jak to v zvyku
— medzitým hladiac sivú bradu:
„S tým chlapom zájď hneď do úradu!“
III


Tak Michal dosiahol, hľa, cieľa,
ku nemuž zamieril bol smele
s chtivosťou tuhšou od ocele —
i bol mu veľmi, veľmi rád.
Kráčajúc svižko od kaštieľa
cez dvory jeho, trávniky,
ni nevedel, či stúpa a či
perute dostal, ako vták —
tak stešený bol, neborák;
len jedno sa mu v očiach zračí,
to svieti pred ním naporád
a obraz stavia všeliký:
jak bude mu v tom novom hniezde,
jak na nebesku božej hviezde,
jak vtáčku v tichom, temnom lese...!
I všetko, kadiaľ letí, kráča,
kol neho zdá sa jasať v plese,
brať účasť z jeho radosti:
ju na dubisku hlása vtáča,
na vonných lipách bzučí včela,
kvet ňou sa chlúbi, sviežosti
jas ona luhmi rozostrela,
ňou vôkol ruch a kyn a vzmach,
chodníkmi ona zláti prach;
i slnko jasnejšie sa skveje,
vetierok hravšou svevoľou
si hupká, šumot topoľov
tiež jemu „Nazdar!“ prez aleje,
len jemu hudba v olšinách
a v húšti rakýt žurčot kradmý...
Tak zajala ho tá, hľa, vec
(a bol už hodne za ohradmi,
bol skoro hradskej na okľuke),
že až i širák zabol v ruke;
len keď mu hunka šupla z pliec,
obadal sa i pokryl hlavu,
ináče nezmýlil ho ani
pal slnka, ani nečul v pláni
na ďatelinách koscov vravu,
cveng, škripot osiel preboľastný,
nie výskot dievok kol ostŕv —
tak zaujal ho osud vlastný.
Znal síce, že to ako prv
tiež služba len, len cudzí chlad
a kút, kam sebe poustiela;
no bol mu predsa veľmi rád:
bo vedel i to, že keď scela
sa oddá službe a vždy riadne
sa bude pritom spravovať,
že do smrti z nej nevypadne,
len vtedy že z nej vystúpi,
keď vynesú ho z chalupy
tria a tria súdruhovia zrutní
a rechtor verš odspieval smutný,
i hora vzdychla naposled,
len vtedy prejde v službu inú
(i toho nie on znesie vinu),
jak otec jeho, ba i ded...

Znal služby novej povinnosti;
a bolo ich tiež do sýtosti.
No skúsil: keď sa riadne vlní
na žliebku, kadiaľ steká pot,
niet nádoby, bár jak sa volá
a čo by morskej hĺbky bola,
ktorá sa časom nenaplní.
Znal obtiaž svojho povolania;
lež posiaľ či od svitu rána
nenosil po pozdný ju mrk,
až plecia stŕpli, zmŕtvel krk,
a nedvíhal ju svitom znova
tak vďačne trudnej zo zeme,
by zas ju trímal v objeme,
bárs ťažšia bola od olova...?
Hej, vedel on, kde, čo a jaká
ho povinnosť a ťarcha čaká;
no mužne poddával jej plece
a v jarmo vďačne stoknul väz.
Na horách ľahšie sa to liece
( od mladi les mal za obraz,
za obraz v duše svojej ráme);
tam mlčia pomluvy, jak v chráme,
a to tak srdcu lahodí —
tam nespútané slobody —
tam každá haluz perute
jak brk a každé dýchnutie
vetríka prajná kási sila:
keď človek už-už nevláda,
hneď oboje sa podkladá
na podnos, podlet, zdvihnutie
tej noše, čo ho prikvačila —
i vtáča preto šveholí
tam, by nám bolo po vôli,
a preto zahovára riava,
by v ceste nenastala znava —
ba grúne samy tam jak schody
sa poskladali popred štít,
čo rebrík k vrchu, v jehož temä
tra balvan žitia vyložiť,
skiaď nikdy viac sa nepovalí
(bo rebrík je, nímž, ako vieme,
odhora húf anjelský schodí
na pomoc nemotornej zeme) —
tam ešte posteľou i skaly,
veď preto machom zobrastali —
a celá hviezdna noci tma,
keď rozprestrie sa nad horami,
na žrdiach smrečín zvislý stín,
jak veľký, slávny baldachýn;
to prítul iba tam, hľa, známy,
jediný, čo, keď zhasnul deň,
je vstave pravý podať sen,
sen, ktorý všetky slasti má...

Lež človek nazdá sa a míva,
že pozrel-li v tvár, na oko
druhovi, s nímž sa stretnul v žití —
že už ho spoznal, všetek taj
že duše jeho odokrytý,
už vie, čo v nútri svojom skrýva.
Prenáhly výrok nebodaj!
Nečudo, keď sa potom javí,
že súdilo sa plane, bludne;
hej, človek súdi skoro, ťahy
vystrežúc, hľadiac na oko,
držanie sprevádzajúc hlavy —
i myslí: už má pojem pravý;
a predsa díval sa — do studne,
kopanej v zemi hlboko...
— Nuž kto by mohol všetko znať,
kto trúfal by si osnovať
každučký mysle vzruch a dej,
čo a jak Michal uvažoval,
čo všetko hútal, plánil, koval
dnu duchom svojím stešeným
do budúcnosti aké snahy
si predsavzal i aké dráhy,
čo všetko pozacítil — kým
na ceste kráčal spiatočnej...!?
Dosť na tom: stúpal strmo, stuha
už potom prašnej po hradskej;
nezastal nikde ani chvíle —
Pot rinul mu po skráňach, v tyle,
však nedbal nič, len trielil, hnal,
jak keby ho bol poháňal —
zaiste mnohá v duši vzpruha
to pôsobila. Slnka púť
vtom krátila sa očividne,
pal miernil sa, prach usadal —
od západu už zľahka, vlídne
sa žiare letné opierali;
kol cesty vŕby sšepotali,
jak keby chceli vydýchnuť
po sparnu čím skôr, jejich stíny
tiež hodne sa už ustierali
briežkami, poľom zmĺkal ľud —
keď došiel svojej do dediny.
Či vedľa domku známeho
i teraz postál a jak predtým
len kradmo kuknul do neho,
to prvé zistiť snadno mi,
to druhé nechám pod otázkou —
Viem, každý, čo i neposvietim,
bez všetkých úvah, čela vráskov
nahliadne: že ver’ šuhaj, jak
dnes Michal, v takom položení
nesklopí k zemi mužný zrak,
nezľakne s’ žiadnej pohromy;
a jak je k tomu naladený:
spred ktorejkoľvek chalupy
si voľne prútik ulomí,
a čo by bola z rozmarínu;
i nik ho preto nestupí,
ni neprireže mu za vinu.
I pohoničov stretal iste,
lež sotva s nimi reči snoval;
tak bude: po „Pochválen-Kriste“
privolal „Amen“ (krátka to vec),
obišiel ťažký drabinovec
a druhov v duši poľutoval...

Ni na tom veľa nezáleží
— svet, známo, i tak chytro beží —
jak odobral sa od horára?
Jak vystrojil sa v novú postať,
zozbieral zvyšku krupäje?
Či zdržiaval ho kto? Či riekli
mu prísne: že veď nedohára —
bo žartom: že veď neutiekli
tí, za nimiž tak čenichá,
tak rúti sa a pachteje
jak grúňmi chmúrna ulicha?
A či on predsa nechcel zostať...?
Dosť na tom, nedbal, či je pekne,
alebo či tam búri, prší
a lávky zajme povodeň,
či ten tak, iný inak riekne:
čo bezprostredne nastal, deň
už tam ho vítal na Podvrší.

Tam udomácnil sa aj hneď,
jak vták keď z klietky umknul, z vädby
nie, netreba tam zažehnatby,
zbytočná každá prípoveď.
Koleso, predsa je len kolo,
je vrtké, švižké, frní, hraje,
na cestách sto a sto ráz bolo:
no nevbehne, nie, nevkäruje
tak iste v starý zárez sluje,
jak on ač novej do koľaje. —
Čo vystal chuďas hnedky sprva,
kým oprávali vetchý dom!
Chcel čím skôr rozložiť sa v ňom,
a to tak vlečie sa a trvá!
I nechcel dáky stôs len, klietku
z dŕv, búdu vlčom na odstredku —
Jak duril, súril neprestajne!
(Pán, u ktorho bol práve slúžil,
pán horár, oč len Michal túžil
a prosil, zvolil dobroprajne.)
Ponúkal k práci tu i tam;
konečne prichytil sa sám,
a len on pristal silou, v radu,
už išlo to, priam zdvihli kladu
a pricvíkali v zásek trám,
hneď opäť jednu strhli vadu.
Podvečer, keď už stíchol kres
a klopot s každou inou vecou,
píl škripot, chrupot nebožiecov —
vše strihol hor’ pod dumný les,
skiaď na domec sa súdne díva,
až doznal: ba sa pomkol dnes;
to pribudlo, to ešte zbýva.
A ani nešiel do koliby
na nocľah: tam si ustlal dnu
v tom nehotovom domčeku
jak keby sa bol toho ľakal,
že v noci ktos’ sa prikradne
a jeho navždy podsadne...
Konečne domu niet viac chyby,
stál tam, za akým dychtil, čakal,
stál, nadvihujúc bielu šiju.
Bez meškania ho zriadi zdnuká;
priam u dvier novú almariu
postavil, zdobný pribil rám,
kol zo stien mnohý svätec kuká
a v sviežom rúchu potobôž
(hej, usporil bol ktorýs’ groš,
nuž z toho prúdik cvrknul rúči,
hľa, i vo stajni krava mučí),
len stôl ponechal dubový,
kto zná, po ktorom otcovi —
a keď už každé stálo tam,
kde miesto jeho každým časom
a povolanie neináč:
tu vystúpil von na povlač
(slniečko práve zapadalo
za hory, pozdný pozdrav slalo),
i zaslzený vďakou zor
do zlatých pruhov zaslal hor’,
ta, kde sa už-už porozplynú,
na nebies nanajvyššie bralo —
a šepotavým, traslým hlasom
privolal: „Chvála Hospodinu!“
Bol spokojný.
No myšlienku
mal on i inú zavše pritom,
tú kŕmil horúcim on citom
a kojil duše nápojom,
kdekoľvek postál, kadiaľ chodil;
jak hviezdu pred sebou ju vodil;
potajmu jej sa prihovára,
ju budí, i zas sčičíka,
pokryje hustým pokojom,
by zas z nej závoj poodhodil,
keď závisť odtiaľ uniká —
hej, mal i inú myšlienku.
Keď ešte slúžil u horára,
ba prvej: poznal dievenku
tak rúču ako kvietok z jara,
jak kvietok, nie však makový,
s nímž prvý van je hotový,
lež čerstvý, zdravý, jak vzduch zrána,
tak jak ho vychovala stráňa.
V tom známom domku býva práve,
obhnatom plôtku patyčou,
u boku dobrých rodičov,
čo chránia ju jak oči v hlave.
Snáď nevedeli ani sami,
kde, kedy, jak sa poznali —
no jeden stret: i boli známi,
zrak jeden, hlások prehodený,
prask biča, zhúkanie na tráve:
a osud ich bol spečadený,
je zapísaný do skaly.
Ba tak sa duše jaksi schodia
v tej zemskej šírej oblasti,
jak prášky vzduchu, v mori voda,
kde potom jedným vánkom hrajú,
i jednou vlnkou žblnkotajú
o večnom blahu, o šťastí...
Jak škoda jejich súzvuk skaziť,
medzi ne klinom búry vraziť,
keď neľzä zdolať nožom, dlátom,
do skupy smrtným praštiť mlatom,
jak škoda...! Ona bola dcéra
dosť majetná a jediná,
i mala zalietačov vera
do božej vôle, i bohatých,
no žiaden neobdržal pera;
bol pytač dnes, bol pytač včera —
Rodičov už to omína,
mať nutká, otec pohýna:
vraj nadajú jej do rohatých —
už toľko rokov na Všechsvätých —
mať, otec v sile zhasína —
lež nadarmo sú všetky reči,
či láskajúc, či odudrúc;
neskube sa, len ticho sprieči
zakaždým, švíček krkvajúc —
i kľučka vrzgla za pytačom
zas, keď ta pošiel nestrebúc...
Tu ozvala sa rodina
(a tú len počúvnuť sa svedčí);
pošepli skoro jazyčnice,
čo značí dievky váhavosť:
i nastal krik a hrozba s plačom,
karhali, kliali celé dni
a nedochádzal posledný —
Tu zaplálo jej studom líce,
na prípecok si u dvier sadla,
tvár v zásterke, tak lkala, vädla —
preds’ nezvolila. Dosť to, dosť
od prostej dievky, dosť to, iste
na dôkaz, že ver’ ľúbi čiste,
jarmačný nezvedie ju hlas —
A predsa málo! Ešte próba:
Michala k vojsku zabrali
(snáď i pri tomto vrtla zloba),
kde tráviť musel drahný čas;
i jej sa míňal pomaly,
jak jarček tiekol, ktormu skala
bo koľaj cestu zarezala —
preds’ prečkala ho, dočakala,
že zišli, videli sa zas.

Lež, pravda, vídali sa zriedka,
len chvatom-letkom, ukrývave.
„Šak ľúbiš?“ „Hej!“ to vrava všetka,
rúk podaj, to ich celý styk,
a trval tiež len okamžik,
však bol jak voda na žeravé
by železo, ním stvrdla vôľa,
akže by ozaj zmäkla bola.
Jak chuďas sluha, paholok
ni netrúfal si ver’ ju pýtať;
popredku videl následok,
jak zhŕkli by sa hneď ho zvítať;
hej, znal on z knihy biedy čítať,
pokázal každý na riadok:
kde otázok je trpká veta,
v čom háčik, reťaz záhadok
a čierny bod kde jeho sveta...
A potom, jak ho miloval,
natoľko šetril, ľutoval,
i ľutoval ho: dobré dieťa —
nu, devu, ktorej veľká láska
len zaviní, keď ani kláska
už potom pre ňu neurodí
to šíre pole rodiča.
Jak!? — Schválne do biedy ju hodí?
Má urobiť ju nádennicou
len preto, bo mu prišla k stihu
a v jednom prudkom okamihu
sa stala jeho nevoľnicou?
Za lásku má-li z púhej lásky
jej temné zavčas zbieliť vlásky?
Mal zrieť ju a bez krvácania:
jak jednou choré decko pleká
a druhou lobodienku seká —
korienok žujúc sladiča
(by decku osladila stravu),
čo našla, dnes keď bola svitom
kdes’ v rúbanisku zbierať šmáňa,
by mala pri čom uvariť...?
Ó, to by krutosť neslýchaná!
To značilo by samým citom
chcieť kvieťa zmraziť, opariť —
To rozčeslo by srdce, hlavu!
Nie, nechcel z jednej biedy dve,
nie aspoň núdzu jej, i čakal —
snáď blesne lampa vodiča
v tme, v ktorej kľakal, ba i plakal...
A ona blesla konečne,
jak iste nechcel. — Vtedy kmitla,
keď otcovej plam búra schytla,
keď otec umrel; lež či môže
kto za riadenie vyššie, božie?
Kto smel by s tým sa boriť, hádať? —
Dnes teda môž’ už pýtať, žiadať
i slobodne i výrečne
o ruku švárnej svojej Hanky;
má spôsob k tomu, službu istú,
tam obsevok, tu bývať kde — —
Z povlače hľadiac na červánky,
ich hasnúce už pochodne,
vtom vzchopil sa a výsknul: „Bisťu...“

Nadpriadol skoro návštev niť.
Jaknáhle služba dovolila
(nech bola akákoľvek chvíľa),
zalietal ako sokol mladý
prez hory, grúňov prez závady,
by zas sa mohol ponapiť
zo zdroja, ktorý jemu vrie
pod skvitlým šípom v dúbrave,
len jemu v osvež šelestí —
Nie od záhumnia, od záhrady,
nie presádzajúc večer plot,
na očiach klobúk pritlačený,
by, ak ho stretnú, nepoznali —
už zamiera on od cesty,
je zjavný každý jeho vchod.
Domáci sprvu — prekvapení
sa zmiatli trochu, okúňali
mu v smelý pozrieť obličaj:
jak keby si čo vyčítali,
to — onô, že ver’ nemúdre.
No prijali ho, uvítali,
pýtali bližej ku stolu,
na štíte miesto vykázali —
triafali v reči na vôľu.
Vše zhovor zapliesť chceli iný,
zvlášť jestli dcéra vošla dnu
(činiac sa, že má robotu,
a horký! — len sa pretvárala,
i zvonku iba naslúchala),
však márne: na vec na šteklivú
zas narazili ku podivu —
Tak prešli prvé vohľadiny.
Keď onedlho skrsnul zas:
hneď bolo ináč. Mätež, škripce
sa pozabudli, zmäknul hlas —
a boli mysľou pospolu.
S tým zrovnali sa, a on chodí,
viac neštítiac sa nepríhody.
Mať sama neraz speší štipce
mu otvoriť, keď sa tak zavdá.
No, otec — čo je pravda, pravda —
ten v tichu ešte podudre
i potom — nu, var’ obyčaj.
A Hanka? Kto by sa i pýtal!?
Tej zavše nový život svital;
tá lúčinou sa raja brodí:
keď príde on, do silných rúk
keď zabral neveľké jej rúčky,
tu zase objal potichúčky
jak obručou jej hybký driek,
do ušiek milší rečí zvuk
jej slal než všetky vtáčie chóry —
keď zraky sňali jak by v priek
a zamĺkli, že prez komory
tíš nečuť iba srdca tluk...
ó, jak jej vtedy bolo, jak!
A odchádza-li v nočnom čase:
vše prelietne ju kýsi ľak,
jak hviezda tamhor’, schvie sa, strasie,
jak v ťažobe sa lapá kľučky,
kým nadobro ho vyprevodí —
no skoro octne späť sa v štestí,
keď privolá jej ešte z cesty:
„Hej, zajtra prídem iste zase!“
Aj závidia mu, vera, mnohí,
i mrzké lužú klebety;
však on už dávno otužel,
on hľadí na to ako v šero,
čo za dňom musí nasledovať.
Nu, nech sa páči oprobovať,
kto silnejší je na parohy —
nech prehradiť mu zálety,
nech okom škúľnuť mu na pero,
na priadkach siahnuť na kužeľ
a čokoľvek si osobovať:
tú papľuž o uhol tak praští,
že zapíše si v pamäť každý
a večite! A klebiet kliatba? —
Ech, kto by válčil s bublinami?
Prv-neskôr rozpľasknú sa samy...

S tým prešla dlhá zimy doba.
A jaro svitlo. S jarom svadba —
i boli svoji večne oba.
Tri dni vraj svadba trvala,
tri dlhé dni sa veselili,
tančili, hojne jedli, pili,
o svojich bavili sa zvykoch:
až na štvrtý len nastala
hodina smutnej odberačky,
oddavač sám sa pustil v plačky,
starejšia hlasne fikala —
Pri slovách takej odobierky
nečudo teda, keďže mať
začala žiaľne vykladať,
objímuc dcéru svoju drahú —
i keď už boli na vozíkoch,
a spievajúc, jak navykli,
na ošatkaných na koníkoch
zo dvora skoro unikli
a tam už boli bez znamenia,
len pieseň čo sa ozývala:
i vtedy ešte že na prahu,
jak jabloň v jaseň obronená,
meškala, stála, vrávorala,
stierajúc slzy do zásterky.

V poludnie boli na Podvrší.
Keď viezli truhlu maľovanú
po ciestke temným, veľkým lesom
a na nej zhúkla rúšnica,
les celý ozývnul sa plesom,
jak k radostnému uvítaniu;
z čečiny krupaj slasti prší —
v to riava zanôtila zhruba,
jak k oslave, jak v pochod trúba;
hej, celý les sa rozšumel,
jak keby ľuďom rozumel,
bol vzrušený. Len jedlica,
čo stála kde-tu popri ceste,
tá mlčí, čosi zvlášte hľadá:
istotne sliedi po neveste;
i zočiac ju: ha, to je mladá!
hneď zatlieska tiež vetvicami,
na pozdrav šumí, kloní sa,
sťa keby dáka rečnica,
že: vitaj, vitaj medzi nami —
K večeru vrátili sa spiatky,
nechajúc párik osamote.
No bolo skoro po sobote,
i prišli v nedeľný zas deň:
na úctu, rodinka však len,
veselín stroviť pozostatky.
Pobavili sa v svojskom krúžku,
tak jak sa svoji pozabavia.
Tesť-otec už viac nedudre,
skryl navždy zdutý mechúrik;
hľa, sivá týči sa mu hlava —
vstal, plný vznesúc kocúrik,
vtom odkašlal, by prišiel k dúšku,
či aby bolo po múdre,
a riekol: „Drahé moje deti!
Nech božia milosť vám vždy svieti!
Kto všetkých darov pôvodca:
nezabúdajte na Otca,
na otca, ktorý býva v nebi,
skiaď delí, spúšťa dľa potreby
dar všaký do podolka detí,
však, pravda, tých len, čo sú dobré,
čo žijú podľa prikázaní
a k práci neľutujú dlaní —
povrheľ nikda nedožobre,
a planec vždy mal výplat planý!
Ty, zaťku — ja sa s tebou zmieril,
bo videl som, že vytrváš —
i spoznal som ťa — inu dobre!
maj dcéru, ja ju vďačne zveril —
však buď i potom Tobiáš!
Ty zasa, dcéro, keďže žena
si už, i pošla tvoja parta —
i tebe nech tu malý výklad:
Buď verná, prvý poklad z vena,
a starostlivá ako Marta;
tam máš, hľa, matky svojej príklad —
(tá v slzách sedí roztúžená).
A keďby predsa nezdar, zloba —
nu, spomnite na muža — Jóba —
boh zvráti, len ho majte radi
i milujte sa vospolok —“
S tým vypil samý po spodok
a sadnul, vytrúc čosi z oka.
Za ním vstal kmotor, od obloka
čo sedel pri pokrytom stole
(bol starší, lež vždy dobrej vôle,
na tvári žartu rumenec
a na nose mal pupenec),
a vetil, myknúc na opasku
i k ušiam pozahrnúc vlasy:
„Po otcovi sa krstný hlási.
Keď na ten stôl, hľa, hojný hľadí:
nemôže ni on darmo žiť,
za toľké nuky, toľkú lásku
tiež musí niečím osožiť.
Nuž, manželia vy rúči, mladí,
počujte! Ja vám, moji milí,
tiež radu dávam: ovšem, radi
sa majte, nekukajte inam —
tak radi — a to napomínam —
by, než sa jeden rôčik schýli,
jak dnes sme — všetkých, moji milí,
ste pozvali nás — na odmlady!
Len toľko som chcel doložiť.“
Smiech nastal vôkol, búrny smiech
jak u stola, tak pri kachliech,
ženičky v päsť sa schichotali,
len nevesta sa pŕli, páli,
až Michal všetko zahovorí...
A keď sa takto uhostili,
keď popili i pojedli:
von vyšli; dvorom, pokraj hory
sa porozpŕchli na zhovory,
i aby si tam pofajčili.
(Zhon detí rozbehal sa v šante —)
Pozatým zas si obozreli
hájnický spôsob vôkol celý,
nu, všetky spady; i vo stajni
sa octli, aby uvideli,
jak s tým, čo venom priviedli;
ba neťažilo sa im ani
obsevok pozrieť v ďalšej stráni —
I kde čo — všetko pochválili,
dodajúc prívinš dobroprajný.
A keď už bolo po ovrante,
i slnko dosť na nízkom pánte,
po požehnaní skrz a prez,
po obapolnom ďakovaní
rozlúčili sa. Povysadli
do vozov — a už skryl ich les.

Tu mladí zas sa sami zhliadli —
im tichý nastal žitia ples.
IV


Svet nazdá sa, že k žitia blahu
je treba zbytok všetkých vecí:
skvost, prepych, nádhera a hoj,
dážď zlata, požehnaní príval —
hneď v splnku, o čom človek sníval;
že tra mať vyleštenú dráhu,
z baršúnu lôžko na pokoj,
z vĺn sedadlo na posedenie
a miesto božej oblohy
klenutím šarlát baldachýnu,
noc tráviť nie pri jednej svieci
či kahánku, lež v svetiel mori,
kde potom už nadobro zhorí
tma, kľud i sen — ten motýľ stínu,
vždy šumieť šatou ako v pene
a voňať masťou drahých ruží;
že tra hrať zástoj, úlohy
už v kolíske pod krajok krovom
a vážiť už i prvým slovom,
tra podnož držať širokú,
čo otrocky a slepo slúži,
po nejž liezť možno k vysoku,
a kde už i vták zmdlieva, hyne,
ľzä zablýskať sa vo výšine —
že vôbec tra byť povýšeným
na podstavec, byť modlou cteným,
tam plytvať mocou, skvieť sa v sláve;
že treba vedieť a môcť v malej
chvíľočke všetok užiť tuk,
čo tisíc nastrádalo rúk,
i sto liet len čo znalo stvoriť,
to v jednej ľahkej dobe zboriť,
a ak chtíč z hnusu nevylokal,
nuž o skalisko mrštiť pokál
tak z rozmaru, veď v ňom len pot,
i spení sa zas v rozkaz: nalej —
Že tra hluk, rozkoš, haravara,
mľask, šaľba sirén, panny zvod
a žitím letieť ako para —
tra zmysel zvláštny, v srdci — v hlave
len hýrenie, buj... a tak ďalej —
Hej, svet tak súdi: k žitia blahu
že nezbytné sú tieto veci
tu v ťažkom háve, tu zas v nahu.
To avšak omyl. — Blaho pravé
vždy iné malo podmienky,
a navzdor, že je klenotom,
čo najviac váži životom,
napospol skrovné boli predsi.
Je včielkou — a tá, ajhľa, letí
ta najradšej so bzučným plesom,
kde čisté rinú pramienky,
kde poľné domov majú kvety,
ta k stráňam vonným, k sviežim lesom
na božskej manny pašienky.
Tam potom liece bez závady,
a sajúc med, ním zápäť sladí.
Je slávikom, čo zmiera v kleci,
i bárs ho zavrú v zlatú, v drahú —
čo sám sa odel v halienky
šat jednoduchý, i čo nyje
a spieva čarné melódie
až vtedy, keď už zmĺkli všetci,
mrk drsnú uchlácholil snahu,
keď do dier lesklé vliezli zmije,
usadli mrzké myšlienky...
Len potom nôti v kútku kríčka,
až slasťou slzia noci víčka.
Je zásvitom — jas rajskej ruže,
čo neopŕcha do kaluže;
čo vôkol chalúp radšej lieta:
bo s rôjom ich sa zavše stretá,
bo, keď svet ešte v zápači,
im svetlo jeho dostačí,
im, aby v každom hli sa členku,
dosť jeho plápol na okienku.
Je vôbec vtáčik — divný, plachý,
čo radšej v tiché zlieta dachy,
namiesto v prútí rubínovom
tam hniezdi v týní vrbinovom,
po jedľovom si skacká prahu,
i obadal-li zradnú snahu,
k jednoduchému sadá pleci...
— Nu, nie moc treba k žitia blahu,
len spokojnôstky drobné veci...

Kde z jednej misky berú, jedia,
z jedného krčiažka kde pijú:
k tým ono ako vtáča sedá
čo tretie v tichú harmóniu;
a keď si vpadli kolo šije:
im hudie rajské melódie.

— Sú šťastní mladí Čajkovia;
je, pravda, doba medová —
Ni nevedia, jak miznú dni,
len keď tu mrk, ich bez pomoci,
a po rozkošnej, sladkej noci
keď opätne sa rozvidní —
len to, čo zazrú: skorý prechod —
a z borby tmy s dňom čujú vzdechot...

On troška horu zanedbal,
nie zanedbal — len menej chodí,
i neskôr ide, i prv príde,
as’ ako by sa prechádzal.
Lež kto by mu to za zle mal
toť v čase, plnom v dome vnady!?
Pozdejšie snadno vynahradí;
dnes v kratšom dosť tam zazrieť vide.
I jak tak lecikedy chodí,
tu ona ho vše vyprevodí
na pokraj lesa — veľká práca:
tak ťažko sa s ním lúči, vracia.
No len že čula štek a šust,
štek psa: už letí dolu schody,
kol krku chvatom sa mu hodí,
i nedajbože jeho úst
sa v dostač najesť — toľká pláca —
boh chráň, by zvolal tiež, že: pusť!
S tým vedie si ho hore schody —
pýtajúc: jak sa mu tam vodí?
Čo nového? Na čo on rekne
(kým sviežosť jej mu oči slepí
a kol úst iskra žartu hrá):
„Pán zajac vo varštati kra
tam pilne na oplecku štepí,
i vzkazuje ti rúče, pekne,
že zhotovené tebe dá —
nablízku srna rohatá
niť navlieka mu do črtiny,
niť, ktorá visí zo svrčiny,
kde z kejsi tajnej, zlatej cievy
ju veverička odvíja.
U kolien majstra medveď sedí,
pysk rozzevujúc na prezvedy,
je učňom chtivým na všecko;
on drží majstru oplecko,
a poneváč doň tuho palec
pozaťal, z všetkých tríma síl,
i škúli, mrnčí ako znalec —
by poslabil a popustil:
ten hodne ho vše — tu plač, revy —
nečuješ, ako zavýja!? —“
Zasmiala sa a v skráň ho šuchla.
— „I aby si sa nepreslúchla:
poľanou saňa brodí ľúta,
ktos’ — hrozná opovážlivosť! —
jej šteňa vzal, to hľadá, hľadá,
a môž’ byť — óvy! Akás’ bľadá!
Nie? Zakázal som — teda dosť!“
— „No, neboj! nevleziem do kúta —“
tu vzpriamila svoj lepý zrost
(kol zriasila sa tlačenica),
i pokázala hmkom, schválky
na ramien tuhé, bujné války,
srd znamenajúci poľom líca.
Vtom vstúpiac razom v pitvorec,
jak keby to jej povinnosť:
už sníma kapsu, zbroj mu z pliec
(hoc na pušku ju upomína)
a vešia rezko v záves klina.
Pot sama stiera z jeho čela,
i vlasy zriadi. A keď už
ním všetko bolo, jak mať chcela,
izbené dvere otvorí —
Popredku, núka, aby muž —
len za ním ona, prečo? Nuž
po prvé to znak pokory;
po druhé: by snáď uzavrela
nadobro dvere, mniac, jak strela
že muž zas bzikne do hory.
Ináčej žena ona vážna
i stydná, voždy prácna, snažná.
Tam potom kŕmia s’, hrkútajú
o tom, o inom dľa zvyčaju. —

Keď slnce nie moc má za horu
a na javore veľký list,
sťa keby povystrel bol dlane,
sa kovom zleskne: zavše vyjsť
ich vidno prez prah odmerane —
Jak vychádzajú, na pozoru
ich tiež sa západ zrkadlí —
I dnes na schodkoch zasadli:
tam ona a on trochu nižej.
Navyklá práci, ona šije
i teraz — domáceho plátna,
čo belšie je však od ľalie;
včuľ v purpur zrudlo: palúč zvratná
ho poliala, jej farbí prsty,
ba i tá vzletná, tenká niť
je jak kmit skrvavenej zmije —
Tu musela sa popraviť;
i šije zas len, ďalej šije —
(on opäť širák krúti v hrsti).
Tvár jej je k šitiu nachýlená
a šatkou z hlavy priclonená
bieluškou, včude badiek kmit —
No ten, čo sedí trocha nižej,
ten dobre vidí šumnú tvár,
spod riasy víček očí čar
jak vylieta a prsty rídi,
sťa hviezda z temna ľuďom k púti;
ten vidí, áno, dobre vidí
pel líčiek ako nádych svetlý,
tak ľahce zabronelý v žiar,
vlas tmavý jak sa k čielcu rúti
a ústok prúžok ružou skvetlý,
jak stuľkať zdá sa s každým bodom —
ten vidí každý krásy dar,
i nôžku bosú mimochodom.
I obzerá ich v snivej dume,
obzerá, chutná, polyká
a všeličo má na rozume —
Vtom strhol sa i sadnul bližej,
ním túžba pohla veliká,
je roztržený, rozochvený...
Tu začal spytovať sa ženy
sťa holub tiahlym, vábnym hlasom:
„— Čos’, žienko, dneska robila?“
A čaká — až mu vetila:
„Hej, vodu v koši nosila
a merala čas rífom: časom.“
Nečakal takej odpovede,
i ďalej túžny zhovor vedie.
„Či privykáš mi, dušo drahá?
Však ver’? Oj, kvietok môjho blaha!
Však hej? —“ A ona plecmi stisla.
„Jak? — Neľúbiš viac vrele, cele —
no? —“ S tým sa opäť primknul bližej.
„Tak od soboty do nedele —“
mu odsekla a chcela vyšej,
pričom sa vážnou stanôvala,
hoc vpravde iba žartovala
(i neraz, ako nevidel,
ho kradmo zrakom pošibala),
lež nepustil — „Ej, strela blysla!
Nuž aby si i v týždňa stred
ma znovu a vždy milovala:
sem pyštek tvoj, bo môj je, hneď,
ja muž tvoj, mužov na povel
sem, lebo hrmen! lebo keď...
(plam búrny z očí jeho sála),
sem takojúčko, rezko, friško!“
Tu navzdor zdanlivému prieku
ju zobjal tuho kolo drieku,
pretrhnul schválne z ihly niť
a k ústam dral sa — poľúbiť,
bez milosrdia... „Ale! Miško!
Daj pokoj! Nekrtuš! Pusť — priam!
Uvidíš, že ťa pobodnem!
Jaj, šatka všetka ukrkvaná!
I šitie — pusť — nech zodvihnem!“
Zvŕtala hlávkou sem a tam,
i zdala sa byť nahnevaná:
preds’ postihol — no objedz’ malá,
bo vtom mu vyrvala sa z rúk.
Keď ubehla, sa schachotala,
i ako by ho posmievala,
mu vrkla: „Ženským slabostiam,
chlap, podľahols’ — Ach! Srdca tluk;
vidz, ako som sa zadychčala...
No, počkaj —“

„Ba hneď pribehnem —“
Tak škádlili sa. Porovnali
však onedlho; ako deti
keď tu už jara rozvitok
a každé chce mať prvé kvety.
Medzitým tíško zhasnul deň;
posledných bleskov povodeň
sa celá ponad lesy plaví —
Pastierik tiež už dohnal kravy,
praskajúc bičom na znamenie
(bol pásol ich kdes’ v kopaniciach).
Tu, jak tra k noci, pozriadzali
po vonku hnedky to i to;
a keď už kravy podojené,
ich dônos sšumel v širaniciach
a všetko rúče opatrené
(dva svity mrku prez sito):
nevdojak zas sa zišli, sňali
na schodkoch, kde sa pousmiali
už teraz v súzvuk, vo dôvere;
stúlení tuho bok o bok
a ruka v ruke hor’ sa brali —
tak vyšli a sa usmievali,
i za sebou keď pritkli dvere...

Nad dvermi luny zásvitok
sa jak by v nápis krúži, valí:
Tu láska má svoj príbytok!
V


Zas svätá svitla nedeľa,
jak slza, deň tak krásny, čistý.
Hmla z dolín spešne mizela,
sťa v povedomí: poodhaliť
že kraj tra, nímž má slnce králiť —
do výšin v chlpoch, v ruslín tvaru,
kde v modrú rozplýva sa paru.
Len jeden ešte podlet hmlistý,
jak veľká bielych vetríl loď,
pustená na nesmierny brod,
a svet už oku odhalený
nadobro: znikli plachty, steny,
odkryl sa morom po chobot —
spriezračnel jak sklo z každej strany,
jak sklo, keď utrú z neho pot,
je svieži, v každom ťahu ranný,
jak obraz novomaľovaný...
Na východ tiahnúci sa les,
v polovál stredkom prehĺbený,
z smaragdu rámom zdá sa dnes,
v ňom v kúzle božskom, v božskom čaru,
jak v katedrále na oltáru,
sa obraz nanajvyššej ceny
skvie v barvách slávy, bez premeny,
skvie: Slnce — tá plň boho-daru,
ten obraz krásou večný, istý,
jak nestvoril ho Rafael,
ten obraz dobra pozlátistý —
On: v službu zeme postavený,
on — pravý nebies archanjel...!
Svet samá mladosť. Vzduchom spev
tiež novší, krajší vznáša sa;
po holiach zvláštna okrasa,
ich každá v novej parte hlava;
jak organ k sviatku zuní riava:
i kam len zazrieť dookola
a začuť: zvšadiaľ krásy zjäv,
dych vonný z ústok neviny
odvšadiaľ zvonom zve a volá —
tá trávka dvorcom, drobná byľ,
jak novo by ju ozdobil,
tých smrekov vôkol vzletné šije,
jak zástavy by procesie;
ba chaty krov tiež v komsi jase,
a drahšia perla skvie sa, trasie
pred dvermi na javora listí.

Čajkovci idú do kostola
dol’ do dosť diaľnej dediny.
(Ta patria farou.) Chcú včas prísť, i
spech majú. Ranné hodiny
sú vždy tak krátke, bystré v letku,
nemožno púť im zahájiť —
a v dome, v ktorom chce byť lad
i sklad, kde vzorná gazdiná
spravuje, ruky prihýna:
čo všetko tam tra sporajiť
zvlášť pri nedeli, poskladať,
očistiť, zdvihnúť každú smietku!
A potom — mladomanželia,
chrám k tomu, krásna nedeľa:
nemenej príde do ohľadu;
v kostole tisíc očí hľadí —
I ktorá mladá nevesta,
majúca v truhle mnohú vnadu,
sa práve vtedy potrestá
a nevrhne sa do parády?
Nu, ktorá — driečna, šumná, riadna?
Vy tak? — Ja ale vravím: žiadna!

Včuľ vyšli z domu, na cestu
už zhotovení, zatvárajú —
Popredku ona. Ako sen
z tmy, vylupla sa z chaty taju,
sen vo vznešenom šelestu,
sen luzný, aby zdobil deň...
i díva sa po jasnom kraju.
Na hlave podvíku má bielu,
jak z hmly, tak riedku — dobre zrieť
libačky prez ňu hrou sa skvieť,
i čepca kraj, čo zbieha k čelu,
jak ohnivej by žiare pruh —
a bárs kol hrdla ovinutá
je, spenený čo vodotok,
čo v kadlubine dlho zvieral:
preds’ vidno skvelé vojky perál,
čo hrdielce jej jali v putá —
I hoc je spredu ovisnutá,
po ňadrách riasou splýva dol’,
jak dol’ úpustou šumné vlny,
sťa perutí pár podťatý:
jednako čisto badať stúh
spleť čarnú, slučiek ružo-kruh,
jagotný tu-tam sponiek tmol,
čo pritužujú živôtok,
živôtok bujných ňadier plný...
Ni oplecka kvet nezakrýva
— nad pliecky i tak hovieť má kde —
to voľne kolo ramien splýva
vo vlnách snežných až po lakte
a stužky plecníc v sebe stápä,
kým van ich stadiaľ nevylapá,
jak rybiek zlať i ružoväť.
Zásterka jej zas činovať
je samá, jak by z ľalij biela,
okrajmi umná krumlovať,
a tak ju vôkol obletela
jej nevädzovej sukne stráň,
jak oblak modrú nebies báň,
len spodkom, čo zbyl modrý jas,
jak hneď nad zemou neba pás...
Obrúštek jemný, na rameni
na ľavom zľahka prehodený;
v ľavici zdobná knižočka,
v nejž mnohý obrazec sa kryje,
i taký, čo sa stúli, zvije,
keď dýchneš naň; pri knižke hneď
voňačky práve strhlý kvet;
a medzi slnka splápolaním,
čo zbadajúc ju na podstene,
priam bolo tam, a zásvitom
ju ofŕskalo čerstvým, ranným,
nezabúdajúc popritom
ni prstienkov jej na očká —
tak zjavila sa, vyjdúc von
z dvier na povláčku schodkovanú,
zhovejúc, kým snáď zavrie on...
S tým hla sa. Schádza dolu schody,
čižmičky vrždia z kordovánu,
vlek sukieň zase jak šum vody —
i zišla. Ciestkou ušliapanou
bez meškania priam stúpa v les
popredku — on zas zápäť za ňou
v tej istej hunke, akú mal,
Keď o službu sa uchádzal,
keď nebol ešte, čím je dnes,
tak šťastným, nemal svojho chleba,
nie vatru svoju roztomilú,
ni tej, juž vo sviatočnej kráse,
v obletu stužiek, v partíc jase,
hľa, kráčať vidí napred seba,
jak keby horskú stíhal vílu —
v tej hunke, lenže naskrz iný,
hoj, iný! — jehož v tejto chvíli,
jak kráča: nik — nič nepomýli,
nie srnec, plaché holuby,
nie celá hora maľovaná
nevyrvú z dumy, podívania
na žienku, predmet záľuby...
Tak spešia lesom do doliny.
Len kus však zašli do hory
(v nejž plným hrdlom vtače práve
sa ozývalo ráno smavé),
už zastala. Na priekory
tam cesta zhusta porastená
a pažiť hodne zarosená;
i smrečná sklenky roní riasa,
ač žiadne nehýbu ňou vánky —
Tu vyzuť chcela kordovánky:
že škoda ich; k nim siahla už;
no skoro spozoroval muž
a zbránil jej. Sám prešiel vpred,
ponúknuc: aby za ním hneď
šla, on vraj rosu pootriasa;
o iné by sa netrápila.
Obrúsok predsa rozkrídlila,
jak nevidel, na veľké poly,
hneď doň sa celá zababolí,
že zdá sa byť jak príšera,
čo utajená lesná panna,
blúdiaca horskou temnotou;
no neminula krátka chvíľa,
muž obzrel sa (jak obzerá
sa často v túžbe ukochania
so všetkou srdca vrelotou),
i nemálo sa zakabonil
nevôľou — ťažko, ledva nesie
(chcel popýšiť sa ňou i v lese)
jej spotvorenie, prvý mrak
v manželstve dnes mu čelo sclonil;
však spamätal sa, nechal tak
výčitky v spánku prehlbokom,
i tak ho opäť okúzlila,
pousmial sa i tváril ľak:
„Vidz, koľme si ma prestrašila!“
Vzozrela tmavomodrým okom,
lež ani slovka nemá na to;
jej úsmev tiež tak plachý, horký —
Stúpala za ním poubrato
i ďalej, no vždy mlčanlivá.
To napadlo mu. Zastal v chode,
obrátil sa, v tvár jej sa díva:
„Čos’, Hanka, taká starostlivá,“
— tak všaké počal rozhovorky,
„čo mlčíš, v hlbokej jak vode
tá mrenička? I čo ti? Povedz!
Ty predsa štebotávaš rada,
a dnes si jak tá jedľa v tíši —
nesšumie, ni keď vietor vyšší —
Nebodaj, tejto noci sen
ti ešte vždycky vrtí v hlave!
Čo? Uhádol som, no? — Ba hada!
Tak veru, zvláštna, smiešna to vec
ty z jahôd schválne varíš blen —
Premýšľaš o zlom, a to práve
v nedeľný tichý, svätý deň,
od svitu — i keď do kostola,
a ani sa mi nezdôveríš;
nu, nebuď detská, zapuď strachy!“

„Ach, Miško, ty mi neuveríš“,
vetila sticha; smutná bola,
„a predsa strašný to bol sen!
Mne tiekli slzy ako hrachy —
a trudím sa i teraz preň.
Od rána mi tak bôľne, ľúto:
boh odpustí mi vinu túto —
Ni som ti všetko nedoriekla.
Keď totá obluda ma vliekla
ku priepasti, kam zavaliť
ma asnáď chcela — už len chvíľa:
tu tys’ mi prišiel na pomoc.
Chceš z pušky do nej vypáliť,
lež nemožno; tu do úmoru
už vrhol si sa na potvoru —
a dlho ste sa rimovali
na miestku, ako odtiaľ potiaľ —
konečne oba v priepasť z brala!
Ja skríkla, vzlykom zaplakala,
lež darmo — hrozná, strašná noc! —
tma priepasťou sa rozložila,
i darmo volám, nárky strojím.
Mať moja tiež tak kedys’ snila,
a hneď sa otec v hore poťal.
O teba jedine sa bojím,
o teba, Miško...!“

„Nevídali!
I bolo to tam! — Cit už, cit!
Veď vieš sa predsa pomodliť?
Poď — Chacha, nikdy v takom žiali!
Sny: bubliny — kto by im veril?
Nik múdry, iba poverčivý
a deti, deti v komore,
keď deň sa mátohami sšeril.
Sen, vidz ho tam, hľa: holub divý!
Sen, vidz ho: horou slnka svit;
sen: inu, motýľ ponad zbožím —
jak môže komu poškodiť?
Blázonko! — Nikdy v takom žiali!
Poď — ešte viac ti porozložím...“
A zahováral, rozhováral,
hneď vážne, hneď zas žarty stváral,
jak zmyslieť stačil naspore
a jak bol k tomu umelý —
Konečne reči prospeli,
sen ostal snom, hoc ešte páli,
kde stopy jeho utkveli.
Šli, teraz už však v zhovore.

Z cestičky skärovali k riave.
Tá prúdila sa hukotave,
až pobrežím to dunelo;
kde-tu sa roztekala v cestu
a drave krovím drmotala.
Keď ku takému prišli miestu,
a prejsť ho tra, lež lávky niet:
čo bolo robiť? — I čas schádzal,
i Michal bŕdnuť pozakázal —
čo robiť? — Zhoda bola hneď,
hneď: Hanka vrtko, veselo,
ba už i s žartovnými slovy,
podala rúčku Michalovi,
a z prúdov, kade čneje skala
blíž skaly (vzdorná čeliadka):
nuž po tých potok preskackala,
hupkajúc zápäť v mužov sled
jak šantovlivá strnádka.
A ešte rezkejšie si viedla,
keď nižej došli ku lavici.
Tou jedinká len slula jedľa,
no dvojka, vo pni zrastnutá;
i poneváč ju neskresanú
len tak cez brehy prehodili,
jak kväcla bola v povíchrici,
podstavca nedali, ni na ňu
nepriložili operadla;
poneváč bola prehnutá
i kývala sa pod krokom,
popod ňu ale rozbesilý
hnal potok v pádu divokom,
i točila sa zákruta
vĺn, hlcúcich sa v zvade, v hluku:
nuž Michal, by dák’ neupadla
mu Hanka, podával jej ruku
a chcel ju previesť. Ona však
odmietla pomoc, radu — všecko,
štebocúc: že veď neni decko,
je predsa dávno obutá —
Prebrnkla hrave ani vták,
nad valiacim sa poľa zbožím
sťa veselého mráčka tieň...
Tak mizne, hľa, z jej duše sen,
i ač ho zvala poslom božím,
v nedeľný čo k nej vstúpil deň.

Les prejdúc, pašienky a lazy,
zbočili poľným chodníkom.
Tu slnko nič viac neodrazí:
plá voľne skvetlým ľadníkom,
poslednú sajúc krupaj rosy.
Už predtým v lese čuli čosi,
jak zvona hlahol okázalý:
tým viac sa teda ponáhľali.
Vtom opäť zvukot: trojný výraz —
hej teraz zvonia po tretí raz!

Chodníček vedie ku kostolu
(ten nad obcou na vŕšku stál
stred košatých líp, jejichž stín
sa šíro-šíre rozstielal
po hrobitove — štíhla väž,
kríž ramenatý u vrcholu —
nu, obyčajný Sion náš);
tým došli priam. Prez cintorín
sa berú zrovna; v stromov stínu
však pozastanú trocha — inu,
tra jedno-druhé popraviť:
jak v kostole, na takom mieste
preds’ všetko skladným musí byť
pri ľuďoch, no a na neveste!
Hej, prišlaže by do výmoľu!
I celkom slušne — — Keď do chrámu
vstúpili (bo vraz vnišli, spolu):
už velebný znel introit,
na krídlach spevu celý zbor
sa vznášal v ducha vytržení;
naproti oltár v svetiel plamu,
kňaz pri ňom práve v uklonení,
odetý v brokát, aksamit —
Kam zazrieť: zvšadiaľ plápol, kmit,
sťa zlaté v letku holubice;
i slnko okny žiarny zor,
hľa, vsiela božej do posluhy,
kostola vnútrom skvelé dúhy
spájajúc, anjelské jak mosty;
tvár svätých vzňatá od milosti —
On ešte u dvier zvrtnul hor’
ku chóru; ale ona zrovna
stred chrámom stúpa vpred a vpred,
tak ľahce ako podlet stuhy,
jak keby to tam kráčal kvet,
kvetina krásou nevýslovná —
Keď sadla neviest do stolice
(a pomkli sa jej milerady),
ostychom kýmsi rudlo líce,
bol v ohni obličaj jej mladý;
nečudo: kostol vzozrel celý,
sšeptali žienky ani včely;
i v kostole dosť zvedavosti,
zrak všade rád sa vnadou hostí —
Ostydla skoro chrámu chladom,
knižočku svoju otvorila
a modlitbičiek rajským sadom
sa berúc, duša čistá, biela,
v tom okamihu bola celá
tam — v svätom kraji nábožnosti,
kde slncom svieti boží súd.
Len varhanov ples z vysokosti
keď sšumel vše, ten zvukov krst:
sa z hlbín duše prebrala,
do spevu tiež sa vmiešala;
naproti službám u oltáru,
v česť Beránka a jeho daru,
jak chvelá klonila sa trsť,
vzdychala, ráňala sa v hruď...
Tu znenazdania skrsnul sen
jej opäť v mysli, hrknul v pamäť
a sladkosť duše zhorčil blen;
nie, nevedela seba klamať:
i kľakla v dlažbu studenú,
k vrelšiemu citov prameňu,
skiaď čerpá znova, čerpá opäť
chvelými ústy, vznáša v obeť,
vzdych k vzdychu, slzu k slzičke,
obeťou — Bohorodičke;
a ona, nebies kráľovná
a zeme-dcéry najlepšia mať,
vyčula vzdychy, slzy vzala,
pravicou lásky pokývala,
plášť upustila riasnatý
a jeho lemom, čo je hladší
nad všetok sveta toho zamat,
sna škvrnu, ktorá mučí, vláči,
nadobro, navždy vymazala
z dcérinej duše, pamäti.
S tým vstala, šaty urovná,
i spokojená sadla znova;
vzozrela k chóru, ku povlači:
snáď aby videl, jak sa chová,
že nezabudla jeho slová,
v modlitbe že sa vyrovná
i jemu — aby súdil, videl,
že veru zdolá, veru stačí,
že pôjde s ním i po bodľači,
že viera jej je orlích krídel.

Naproti, bližej ku oltáru,
od pospolitých oddelene,
jak na sihoti, vyvýšene,
s podstavcom čudesného tvaru,
pod práporcami z šarlátu,
čo stropom zvisli rozkrídlené
sťa palmy, riasu bohatú
pooprúc v štíty vytýčené,
pod hviezdovitou vôkol strieškou,
nad ktorou erbu skvie sa pych,
za pozlátenou hustou mriežkou —
tam sedadlo má patronát.
No sotva niekto z týchtam ľudí
(a mnoho ich je, vera mnoho)
s istotou môže povedať:
že videl v ňom raz sedieť koho.
Dnes predsa kýs’ tam stín a mih;
vše vzrušia sa, jak znamenať —
nu, iste dlhá chvíľa, nudy...
Diaľ modlila sa, spievala
a vďačnou dušou jasala.
Ku vzdychom, v hlahol piesne svieži
jak sprievodom jej srdce tlčie;
na bohoslužbe visí celá,
je jak to kladivôčko v spieži.
Prez závoj skrúšenosti vonný,
prez kadidlo, čo v strop sa roní —
nie, nebadala, nevidela,
zo stolice tam húšťou mreží
čo predrali sa ako strela
a strehotali: oči vlčie — —
Keď spiatky išli po kostole,
už celkom bola dobrej vôle;
zapadli mračné myšlienky.
I bola zase šťastná žena,
jak kvietok skvetlý u prameňa,
blíž vody cítiac korienky.
Šli, len tak lesom šumelo;
on, pramáličko chybelo,
že nezabral ju na ramená...
VI


PIESEŇ
Ona

Dobre mi, dobre mi — mužíček šepce mi,
jak holub mi hudie: že ma ľúbiť bude,
kým len živý bude.

A ja mu povedám, povedám mu hlasom:
vrť sa či nevrť sa, neumkneš zo srdca
nikdy, žiadnym časom!

Na tom mojom hrobe v každej jara dobe
zotaví sa, zbujnie trávniček zelený,
bude býľkou kývať, rosičkou sa dívať —
Uver mi, lebo nie: ale tak je, on je
láska tvojej ženy.

On

Dobre mi, dobre mi — ženička šepce mi,
jak holúbka hudie: že ma ľúbiť bude,
kým len živá bude.

A ja jej zas vravím hlasom prenikavým:
vrkaj či nevrkaj, v srdci budeš skrytá,
kým mrká a svitá!

Na tom mojom hrobe v každej jara dobe
vypučí, rozvije šípová sa ruža,
bude hlávku kloniť, bôľom kvietky roniť —
Uver, lebo never: ale ona je ver’
láska tvojho muža.

Oba

Dobre nám, sladko nám, ako na konárku.
Hora šumí vôkol, nad ňou krúži sokol —
my tu v tesnom párku.

Dolu letí hviezda — prosto k nám do hniezda.
Vitaj, hniezdo z neba! Čo chceš? Čo nám z teba?
— Nesiem, čo vám treba...
VII


(Bár v duši horkú tuchu čujem,
dňov blízkych sparno, dus a tlak —
preds’ pokračujem, pokračujem...)

Žiaľbohu, tak je, neinak!
U nás sa čudno hospodári;
úprimne vraviac: naopak,
pri stálom ,čary-nepodary’,
s postupom, akým lezie rak.
Už koľkí vyšli na minďary,
na nivoč, holoť, mizinu —
už koľkí! V bridkú barinu
bied skĺzli v ľahkom okamžení.
skiaď vybŕdnutia viacej neni:
bo trasoviskom ona je,
čo bezdnú tají hlbinu,
umŕtviac výstrah ručaje,
je močarinou hnisu, kvasu,
nad ktorou k zrade bujnú riasu
šaš šíro-šíre rozprestrel
a vábnym blkom bez únavy
si hupká svetlý zvoditeľ,
by zhasol, čas keď k tomu pravý.
Z tej darmo by sa vymykal,
ktokoľvek zapadol raz v ňu,
v jej okáľ hnusný, zelenavý:
v blať zmelkli pevné okraje,
hlien zdŕža, lipne, ťažký kal
polyká, hlce stupaje;
puch skazy vyrutnul sa sťa z vrát
by pekla — liece kolo hlavy
vždy užším kruhom, ťažobu
nerestí všetkých, šiaľ i závrat
čo mračno posunujúc k duši;
na prsia čos’ zas ako had
sa teperí, kút hľadá ľavý,
a pripijúc sa ku srdcu:
hneď dľa toho, jak ono búši,
doň ponáhľa sa zajedať;
i aby stav viac zúfalý:
spomienok búrky, žúžaly
mu ešte horšia trampotu,
výčitkou bzučiac stále v uši —
nie, stadiaľ nemožný je návrat,
len jedna cesta: hlbšie k dnu...
— Už koľkí zašli nočným šerom,
ako bys’ po nich čiarnul perom!
A mali predsa zeme postať:
úvratí ani nedozrieť —
a čo ňou vídať bolo vzrostať,
bol požehnania zlatý kvet;
pomedzi smavá nevädza,
v znak, že čo ponad ňu sa kníše,
to more, klaso-prúdov let,
to more z onej modrej výše
až na tú krupaj pochádza.
No príval zhučal márnotraty:
rozsácal hatí závory;
plen zarachotil od úvratí.
Z postate iba franfory.
Kus po kuse ju vlna strebla —
je po žni, stohoch, po piesni;
po majiteľoch ani stebla.
Len kameň zbudol pomezný,
len kameň trudnej ku pamäti:
naň dumný havran časom zletí
a o koristi skrákorí...
— Už koľkí zhasli o poludní
v nezbedných vášní víchrici,
a s nimi: meno, vehlas cudný!
Na veľkej sveta ulici,
kým ešte v rovnováhe stáli,
jak mocne jejich slovo znelo!
Jak jasalo sa slávou čelo
pri poradách im, na snemoch
v pošmúrnych sieňach, teremoch;
jak vývodili púhym zrakom,
na krídlach jak sa niesli chvály!
Siahali zrovna ku oblakom,
svit stálic v hrdom pohľade;
kol obežníc vrt po vôli —
hej, oni boli topoli
vo spoločenstva záhrade!
No vietor nepostihne zobrať
tak skoro prášok zo zeme,
jak rýchlo kmitnul karty obrat;
jak, čo by pavučinné plachty,
sa rozrusala prelesť šľachty...
Rozkoší zavítali chvíľky,
motýle zápäť nádhery;
i aby úplň na sneme:
poslato žravé po kobylky.
A kde sa táto ruje čeľaď,
tam upíry hneď úžery:
ó, po tých netra sliediť, peľať,
nie vábiť k hodu onomu!
Tí ovoňajú pohromu;
tí dostavia sa hurtom sami
so všetkým svojím hydom, hmyzom
i s hriechy, šabľami a klamy.
Tých práca potom trvá zhubná,
až vírot neutuchnul bubna.
I možno-li je dobrej snahe
pred týchto niečo schrániť hryzom,
z paznechtov vydrieť, vyrvať z tlamy!?
Nie, ach! bárs sväté je, bárs drahé:
na újesť musí, na korisť!
Roň, strome, ovoc, ba i list! —
Čo? Konáre už holé, nahé?
Jak? Niet čo troviť, niet čo jesť?
Už všetko v pažrák hlváňom?
Hach, strome biedny, ošarpaný,
— kedysi pyšný rodostrom —
ta s tebou v ďasy za parkany!
Prv ale ešte miazgu: česť...
A slovo moci odzunelo,
hľa, ako púšťou znova hlas;
tmy závoj zletel na povesť;
zo slávy, ktorá krážom čelo
zdobila, mrzký sadnul kvas;
z topoľa skrpatelý peň,
nesúci leda na oheň.
V tom bújania, hľa, spupný zmysel,
čo pohodlných spríkri dráhu;
keď v misku hupla ľahkomyseľ,
tá druhá už stratila váhu,
už brní, frungá, pochyl častý,
v neistom ihrá vo vzruchu,
len jeden povej zo vzduchu:
a obsah — skydnul do priepasti.
To osud sladko-žitia modly;
tak hýrivosti pekný boh:
z hlinených skrbalí sa nôh,
a podeň zbožňovateľ podlý,
vytrúbiv hojnostenský roh...
Tak v zhubných vášní víchrici — —
No nezhynuli ešte cele.
Znak, čo im utkvel na líci,
u sklonku čo im rudnul v čele,
tá pečať súdu potrvá
vzdor zmaru časov do posledných:
kol rovu večná koprva —
tá strvá desnej ku výstrahe;
ináčej závej po ich dráhe...
Už koľkí! A to z prvých, predných!
Už koľkí spustlých do radov,
do šíku, jemuž satan velí —
a predsa nie dosť príkladov!
Jak stíny skoro preleteli.
Náuky ešte vždycky málo.
Jak keby viac už nesvitalo:
i diaľ sa mrhá, hrá a hýri
v oplzlom hetér objeme,
až pozbavený základov,
dedičnej vbitých do zeme,
zas ten-ten v nič sa rozčapýri.
Za štrngom, vreskom, za lomozom,
nu, pokoj, ale — pod závozom.
Kam zájdeme? Kam zájdeme!?
Nie, schválne nechcú počtovať,
do kúta zašmierili kráť;
nie, nechcú zmúdrieť, nie sa kárať:
chcú prudko, blčným blkom zhárať;
nie trvať, konať, poosožiť:
len čím skôr zažiť, vyžiť, požiť!
By nezreli, jak s nimi stojí,
beh zmiatli vlastnom na orloji;
by nepočuli o polnoci
stráživých duchov tklivý tón,
lesť privolali ku pomoci:
o čaší ostrý bijú zvon,
i zavýskajú ku posmechu,
tleskocú hnusným hovorom;
s tým odvlečú sa do pelechu,
a otupejú — mámorom.
Skvost ducha, myseľ veľkých dúm
a srdca kúzla: peny šum,
dym, kúdol — skoro porozplynie,
jak perla rosy na barine...
Konečne dôjde na pykanie:
Čo vtedy? Zaslúžený trest?
Sú baby, i tu zovú lesť:
vír, slučku abo durkot zbrane.
I čo z nich? Skáľaťa tu hŕby,
tam bútle, ošumelé vŕby,
po dvoroch bolehlavu zel
a v múroch povyk strašidiel;
erb v prachu, rímsy na terasu —
púšť, jak by počas zemetrasu.
Inode — jastrab držiteľ.
Čo po nich? Mračná veta, beda!
Ver’ smutné, ale pravdivé,
ku trpkej chuti, požive;
však ináč sa ni myslieť nedá.
Kde na iné sa nehľadí,
len skadiaľ rozkoš, koristenie,
lieň dňa a noci oslady;
kde srdca k citu, rúk niet k dielu,
niet duchu vzletných perutí,
niet rázov tvrdších nad kremenie,
ni snahy ku šumnému cieľu;
kde slova nieto, nieto viery,
krem onej zmeniek na papieri:
tam zásada je povrheľ,
zaznané ľudské ohľady,
tam výkruty a prekruty
o mrvu, prachom každý pel,
tam neľzä nosiť šatu bielu;
tam všetko v jedno bahno tenie
a norí sa jak na povel,
tam zloreč, kliatba, zatratenie...!
I jak môž’ deň tam slávy skvitnúť
a jeho slnce, čo jak včera
tak i dnes rovno delí, meria —
jak môže slnce pravdy svitnúť!?

A potom vzduch náš plný je.
jak prachom kalich ľalie,
viet kadejakých o slobode
(tej pravej k ujme, k zrade, k škode),
či vlastne o slobodnej mysli.
Komusi hrozna chvist bol kyslý
(čo rečieš na to, bledý tieň,
ty, ktorý denne chlipkáš blen
a mocuješ sa v strastí brode?),
chvist hrozna komusi bol kyslý —
posledná hojných tabúl kosť,
snop zabudnutý na záhone
(sám mal už iné všetko v lone),
i aby ku tým mohol dôjsť,
kým nepominú orgie
a triezvych nepritrieli deň:
zaspieval o slobodo-mysli,
jak v púšť keď šakal zavyje.
Nuž žvasty, šumy, pomyje...
Lež vskutku, ony ženú kolá;
jak ich chór vreští, nutká, volá,
tak brdú oje, rafie.
Pokrytstva, sebeckosti viechy!
Závoje mrzké na nešplechy;
pod nivou krtčí, šťurčí plen,
chrup červov hudbou sprevádzaný...
Ó, blud! Ó, podvod, hlúpy sen!
Ó, koľko krahulcov a kaní!
Ó, koľko krkavcov tu kráče
a krúži v strehu kol a kol,
mrak krídel metajúc na lány —
Zor zažlčený, hrvoľ mechy —
Zobáky práve vyostrili
na tvrdých skalách úrazu
a pritom úklad umluvili:
tak tiahnu od ďalekých hôľ.
Hej, v spare lovom otuhlom
smrť nesú hniezdísk zo zápače,
smrť iste... Za čas kolimbanie,
jak na lúčovom povrazu,
cez blankyt otok ešte kol,
hra, dovádivé pomeškanie:
až znenazdania, odrazu,
strmhlavým, kolmým výstrelom,
vtom celý roj sa k zemi švihne,
sťa iskry zo satanskej vyhne...
Plach, piskot medzi kuriatkami
nastane síce v totej chvíli,
sú spamätané, ale bôľ! —
to dravcov nijak nepomýli.
A stráž, tá drichme, pokľud známy,
alebo inej vodcom vtače —
I vidiac, že sú sirotami,
že márny krik ich, boj a lom,
že spáru sotvy ktoré vyhne:
nuž — do hrtana lecú samy...
....................
Tu tomu srdce nad tým plače;
ten však sa rechtí za uhlom.

Žiaľbohu, u nás pustne, hynie
napospol všetko! Sťa by svet
konečný točil vôkol let,
tak neustajnej na hostine
sa troví, márni. Keď nám včera
rozkoší nevytlela vatra
(a spálili sme hodne vera,
faklili do nej skrz a prez),
nuž hurtom vatrime i dnes!
Čo po tom, zmrzneme-li zajtra?!
Tak dôvodí sa. Dobrobyt,
ach, ďalekej to hviezdy kmit,
neznámy onom na obzore,
kdes’ v mračnom trčí závoji;
a v kalendári nestojí
tiež: kedy, skadiaľ vyjde hore?
A čo by hvezdárici oni
sa takých pleták domáhali?
Čo nebeskej ich do povaly?
Nech kocka súdi, lós ať zvoní;
keď tma, nuž všetko v pokoji! —
Jest cesta k totej dobrej hviezde,
jest možnosť lúč jej odokryť,
nie diaľny má ju nebokryt,
je bližej nežli orol v hniezde,
je bližej, lenže — zatmená.
Hoj, dalo by sa spôsobiť,
ó, dalo časom, dalo i tu,
že v splnku by sa zligotala,
vystúpiac v sláve na zenit,
v zmar nesnádz, súžieb, trápenia!
Len modlu strhnúť tamto z brala,
prekotiť v priepasť molocha,
strašidlá zahnať do ich skrytu,
trón zboriť boha leňocha;
prevetriť vozduch víchra prúdom,
vyprášiť z neho puch a pach
a kúdol s všetkým brudom, bludom:
tak obliecť v čisté prádlo zem,
už v zrodku zdrtiac každú lož,
hmyz, čo sa driape na jej lem,
zmíj, hadov háveď potobôž —
hej, dalo by sa, dalo i tu
i najtmavšieho do domu
posvietiť trudných po nociach
dňa zlatom; ale ku tomu
tra lásky k pravde, k právu citu,
a týchto — nieto, nieto...! Hach!
Kde i len právo berú žitia,
i právo žitia tají lož,
tvoj krik nad krivdou vetry schytia,
sĺz tvojich hrnot márny hrach;
bárs i mrieš, s tvárou stoja nemou,
ba neštítia sa zarechtiť
nad bôľom, jak sa kŕčom snuje,
ba prajú, aby hlbšie nôž —
nie, nad tou zemou, nad tou zemou,
tam nemá oka blahobyt;
tam nebom rudne Smrtonoš,
až dopanuje — dopanuje!

Bohužiaľ, pustne, mizne, hynie:
bo hreší sa a mrhá, lení.
Ach, smutná, trúchla, trápna vec!
Ach, neresť zbrklých pokolení;
osveta: slnko na barine.
Kde aký vrchol, pahorec:
toť hurhaj, vráb-váb, ujuju!
A potom sa mu čudujú:
že pleseň, hnitie na koreni,
že ruží nieto na doline!
Povedia: — ľud sám si na vine
za svoje bôrgy, handry, špiny,
za brloh, vo ktorom sa váľa,
čmud bytu svojho, nízky lós,
mrav drsný, v suk jalovca stuhlý —
nech, keď tra robiť, nezaháľa,
nech vetché nepodpiera uhly,
diaľ hľadí, ako siaha nos.
Nech stráži, varuje a bedlí.
Nech neplantá sa, nebrúsi
po cestách, kade nemusí,
nekutá čertov, by ho zviedli,
v hrsť tisnúc čašu machuliny.
Nech chápe sa a rušia, činí;
nech neni večný hory kos,
brat hrudy, milovníkom jedli;
nech starú pleseň vytrúsi
a z vyšších žriedel okúsi;
nech neni blbcom-krpcom vôbec...
Tak múdrych radcov slávna obec —
I ovšem, nie on bez príčiny,
nie bez vady, má slabosti,
čo siahli mu až do kostí,
a sprostiť sa ich nenie vstave.
Lež vy ste múdri iba v hlave!
Povedzte: z vášho naladenia
celého ktorý, aký tón
sa ozval kedy v mysli jeho?
Snáď zdieľali ste utrpenia
a očúvali jeho ston?
Hrádz postavili, aby zlého
tok nepovylial v jeho polia,
pokúšok nestydatý zhon?
Čo dosiaľ vzal z vás, čo sa volá
a volať môže dobročinom
a svetlom, teplom, súcitom
i láskou, ktorá jedna je,
jak pod jedným sme Hospodinom?
V čom jeho prospech skrz vás inom?
Kde krvi jeho krupaje,
sĺz, potu s vašimi sa poja?
Kde zväzky, úprimnosti styky?
Snáď, kde by volil prospievať,
kde túžby matersky sa koja
a prírode nekladie hať,
pod šírym boha blankytom
čo aký chrámček neveliký
ste zbudovali jeho synom?
Kde? Recte...! Tam však rumy stoja...
Tiež vstal bol novým úsvitom
a vyšiel ako na jar dieťa
(ním pre vás je i posaváď)
na podstenu, na úslnie.
Túh ohňom mladé oči svietia,
hruď voľnej dme sa vo vlne:
Chce žiť! Chce rásť prez všetky hate,
čo veky v priek mu nakládli,
i ktoré uplietol si sám!
Už krídla počal vystierať
na podlet k ľudstva výšinám,
chcel z vyšších žriedel načierať,
myšlienky, čo mu napadli,
chcel rúchom odiať v podiv sveta...
A vy...? Snáď chvatom pomáhate,
by perute vzduch ovládli?
Vy spravujúci na člne...?
Nu, pravda, viac ho nepriahate;
lež ďalej nestačí vám sily!
Sám zostal, jak to poľné kvieťa,
sám — osiralé, bledé dieťa,
čo skoro k zášti zamĺka;
zaznali ste ho úplne,
odriekli sa ho, odstrčili...
i nie div, že sa potĺka,
že klesá, padá v zradnej chvíli.
Váš príklad tiež nie ku osohu.
Jak vrávoráte, vidí vás;
jak mriete, vidí zas a zas —
ach, vidí, nemilo však bohu.
Ba zazriete-li krásu panny
a neviest rumeň cudný, ranný,
hniezd lastovičích blahý jas:
i vtedy, áno, vidí vás,
jak podrážate jemu nohu.

Nie, nezáleží na ľude
vám onakvejším menom, rodom.
O jeho čiernom osude
ak povravíte mimochodom,
nuž najviac v posmech sa to stáva;
vy znáte ho len pohaniť:
vám jeho zúbožená hlava
je cieľom jakby vtipných chvíľ,
je kýsi večný nezmysel
ten celý jeho biedny byt —
hoc ešte hučí kárna vrava,
ňouž veľduch raz už zahrozil:
„Nehaňte, zlobci, sprava-zľava!“
— Lež ani to by neželel,
nie; to už jeho naladenie,
ten jeho mysle zvláštny svit,
čo nemôž’ nikdy zatajiť —
On odpúšťa vám pohanenie,
preminie vďačne v každej chvíli,
čo kedy od vás podstúpil;
nepýta v pomoc slamku malú;
a ešte by vás obľúbil,
ba tlieskal by vám za to chválu:
len keby ste ho nehatili
už aspoň v púti, ňouž chcel ísť
hneď, ako ste ho odstrčili!
Ó, on má srdce, plné túhy
po krásnych ducha záletoch!
Má myseľ sedmobarvej dúhy,
má nevystihlej hĺbky cit;
sprievodčí do duše mu list
už v žití matky dobrý boh
sám vlastnoručne uložil;
má pevnej vôle osteň tuhý...
Z tých nesnádz všakých, ktoré kruhy
ho železnými otočili,
keď voľno sa mu napružiť,
jak skoro by sa vymanil,
vymanil z vlastnej svojej sily!
I vlastné osnoval by deje —
a obliekol sa v blahobyt.
Priam prestali by hanobiť;
ba peli by mu epopeje;
i nebol by viac povržený...
Niet plesne, hnitia na koreni,
a ruže kvetú na doline...
Jak...? Čo...?

Ba — pustne, mizne, hynie
napospol všetko! Nebadať
navôkol nikde, že by obrat —
Jak bolo včera, tak je dnes.
Deň v zorách sa už odsúdil;
a budúcnosť? — Nech ide žobrať!
Ach, prevrat, vývrat, závrat, obrat...
Lež, haló! — Kam som zablúdil?
Klbečko — kde ho pohľadať?
Kdes’ musel som ho upustiť,
kdes’ v húšti abo na čistine —
I schlpila sa piesne niť —
vlnením dlhých skr a prez
a osýpajúc rozmotala
od jedle k jedli, k bralu z brala
a z grúňov až po nebokryt...
Vec neslýchaná jak-ťa živ...
No nečudo i žiaden div!
Veď naraz počujem vám les,
počujem v horovitej diali —
var’ šumieť, ako inokedy,
keď každou vetvou vánok sedí
a v ihličine preberá
jak v strunách čarotajných husieľ?
I horkýž’-horký, nie vera!
Ja čul vám — ťažký jeho kles!
I stŕpnul som a dumať musel.
Či čuli ste už padať les?
Videli kedy, jak sa valí,
videli pád a čuli ston!?
Ó, to zjav hrôzy neskonalý,
to v rozštiepení sviatku zvon,
to nárek, čo ti uberá
dych, v tlkot srdca prieči hate,
to dusot, ktorý ducha mätie!
To...! Ó, ty ľúte, kruté plemä,
i rúcho zvliekaš z matky-zeme!?
Posledných chceš ju zbaviť krás,
z temena dráhy kmášeš vlas?
Ó, keď tak víchor ostrý zhudie,
jak zimomravieť, krahnúť bude!
Keď leják zhučí, sšuští dážď:
jak márne hľadať bude plášť,
svoj plášť, plášť tkatý v brde-čude;
i slnko keď o Jáne vzplanie:
nebude jedlicovej dlane...
A s vtačou čo si počne jarom,
kam umiesti ju osiralú?
Čo zrobí s božím rosy darom?
Či ponúkne ním mŕtvu skalu?
Pramene vyschnú: tie jej oči,
ret zmĺkne spevný, zvetšie hruď;
zornička inej do úboči
sa presťahuje, na peruť
zaberúc všetky noci skvosty,
nejeden slávy diadém,
i posteľ z bielych svitu hmlí,
v nejž, ach, tak sladunko sa sníva —
Perlové, hľa, už zberá mosty,
skiaď v posvit rudé liala víno;
nie; v kút ten spustlý, zholený
ni hviezdka sa viac nepodíva...
— Čo stváraš, hohó! ledačino?
— zavolám — ustaň, prestaň hneď,
ni ívera viac, lebo keď —
Či nevieš, jak ti vzácnou hora?
Či nedáva ti v lete chlad,
nezvykla v zime zahrievať,
nevanie zdravím na ta zhora?
Čos’ prišiel rozľútený sem?
A tvoja roľa, keď sa dovie,
v čas žížne ozaj čo ti povie,
žes’ horských mračien strhal lem...?
Však ďaleko sú od ľútosti.
Nadarmo vzdychá, tesklí zem:
tnú, rúbu ďalej bez milosti;
hluk horou duní — počujem...
I duma zajala ma ťažká,
akýsi pocit bolestný,
stiaď to ten odchyl vo piesni;
z tej hory, čo tam strmohlav
sa rúti: žitia nášho stav
čo obraz vzlietnul v barvách dneška,
i rozvinul sa široko
a popred obzor rozkrídlený,
rán tisíc kresliec v rozjatrení,
mi stanul duše pred oko.
Do tých, hľa, strastí do divadla
duch vhrúžil sa mi strápený
a celá bôľna vnikla hruď;
v tej dume čiernych videní
mi nitka spevu poupadla.
Vraj kôrovec, vraj lykožrút —
vraj prales — Známe sú tie heslá,
pod nimiž v zlomkrk hreší sa!
Nejedna hora-mladica
už posaváď im v obeť klesla;
nejedna klesla — stratou vesla,
tam mladá, hybká sťaby panna,
hja, lykožrúta na nej hana...
Hach, nestačia viac hony, dvory:
v tom zmysel — hajde tedy v hory!
Na hory rediká sa plen,
tam zajedá sa, ryje, borí,
až prehryzie sa — po hrebeň,
kde už len vetchá, lysá skala;
hor’ skala, dolu bútly peň
a vprostred biedy priehlbeň —
by loď sa naskrz stroskotala.
Tie holé rebrá bŕd a brala,
ich vrásky, rany, kyptenie,
kostruby vôkol Kykymory:
to prápor, ale čiernej zory;
to stĺpy, z ktorých deň po deň
ďaleko čítať odsúdenie!
To známka v pravde neskonalá:
že svet ten v hrobný vchádza tieň,
je chorý, chorý, veľmi chorý...

No ďalekí sú od ľútosti.
Nadarmo vzdychá, tesklí zem;
tnú, kácu ďalej lesa skvosty,
pád horou duní — počujem.
Ozónom vše to zhúkne, sšviští —
Jak keby klesal jeden národ
v poslednom vzdore na bojišti,
ach, národ — slávnych činov zárod...
Ozvenou stukne to a skvíli,
kde aký úval, aká sluj,
ozvenou rujnou v častej chvíli,
za každým výskom: „Uvaruj — !“

Od západu vbok vrchu zruty,
do vznešeného úplazu
jak ramena by jeho — ľúty
tam vkúsnul plen stých tešlíc zuby
a toporcami úrazu:
i kosí jakby steblá slamy
v žni krutej čarokrásny les.
Tam zrúknul lačný anjel zhuby!
Tam poobjate vrcholcami
sa v sklonku jedľa k smreku druží,
kým svojeť vôkol dumá, smúti
tam... kde ten mráčkov ľahký stih,
tam, krahulcov kde splašených
sa hajno úzkostlive krúži.
Ó, vrch, jak zmrzačený budeš! Šutý...

Ta Michal podišiel i dnes,
súc službou k tomu povolaný,
by pri rúbanke dozeral.
Ináčej šlo by skrz a prez —
Tá chasa kupcom prenajatá,
keď si tak hrvoľ preleje,
až k vzteklosti sa vyhreje:
na čierťaž paromaže dbá tá,
na linaj, jak ju panský úrad
bol dľa turnusu vymeral;
ach, tá je majster v pretínaní,
tá nedbala by všetko zbúrať,
tej nepostačí celý les,
to hlvač, krutač — nech boh bráni!
A faktor? Tiež len uchvátiť,
kde čo sa dá, nu v lese, v lese —
les bez žaloby všetko znesie.
On však to nemôž’ dopustiť,
on, hájnik, nemôž’ nijak, nijak;
vie, komu patrí i ten kyjak,
ten šúľok márny, mochu chvit;
zná, službou svojou komu dluží,
čo by i nebol sprisahaný.
A preto bedlí aj a chráni
les svoj, jak oka svojho zrak;
les za ním, on za lesom túži —
Tak sliedi ním sťa vlkodlak,
sťa v poviestke tí lesní muži;
je všadebol. Vraz v každej stráni
ho zazrieš. Teraz hen sa šerí,
šutruje v Paratovie laz,
na otčenáš len — tuť je zas,
jak srnec práši do Kýčery;
lež — čert to slýchal! ako kopov
už trieli zas hor’ Líšťou kopou;
nebodaj pytliak, drvokaz —
i nad tým ako sokol krúži.
Oj, jeho oku neujde
nič — pozná všetky kúty, spady;
priam vyčenichá stopu zrady
už z diale ako ostrovid,
a stihol-li ju polapiť:
viac iste škúliť nebude,
tak haluzou ju vyprevadí.
Na lesné kváry, výstupky
zvlášť prísny je, bez milosrdia.
Záškodník ešte sa len plúži
čo háďa tajmo v zápač brda,
by prezrel staré podlupky:
a tuliti on, už ho má!
„Hej, švagre, čo tu pašmeš, há!?“
tak pristúpil mu takoj stvrda —
„Chceš voňačku var’ z borôvčia,
chceš rázštep? Môj háj hneď ti slúži!“
Mladého chvatnul odronca
a na skúšku vzal bez konca,
len tak mu parila sa käčka.
Daromná rvačka, povytáčka,
nič naplat sľuby, žebroty —
vraj gribky hľadá, tanečnice,
vraj pelech našiel veverice —
„A sekera, há, načo ti,
i povraz, čos’ pod kožuch schoval,
há!? —“ tak zas hájnik k ponauke:
vtom zvirgal v chlapskej jeho ruke.
No zariekol sa, oľutoval
raz navždy svoje lakoty.
A koľkých už tak vyobcoval
z hôr panských šmahom v prajnú chvíľu,
že obchodia ho dnes na míľu,
bohujúc pritom cifrovane
a preklínajúc hlaveň, dlane,
a zatínajúc hrozbou päste:
že veď i inde sochor rastie —
tiež nepreskočil za prielaz,
i príde zvíjač raz do paste,
hoj, príde, hrivko, na psa mráz —
Ó, koľkých premlel, vykopcoval!
V úrade lesnom pisár híka:
čo práce toho od hájnika!
— S rubačmi tiež má denne pôtky.
Tu naopak strom podtínajú,
že k stojacemu kväcne háju,
kde potom skorý vývrat, lom;
alebo veľké vatria ohne
a opáľajú živý strom,
a všaké iné pášu zlotky.
Náš Michal nenie zas tak krotký;
i skoro ho to zmrzí, pohne.
Tak včera sa bol nahneval
na jedného, až krv v ňom zvrela,
Dosť čankal ho a varoval;
však frfotal len, frfotal
a bunčal pod nos ani čmela.
Napomínali ho i kamaráti,
i faktor: „Jano, daj pokoj!“
„Čo?“ zreval. „Hrmen bohovatý!
Var’ ľakám sa ho? Tuť ho ľaď:
odkundes, panská šušomäť —
poď, sto striel! — nech ti natriem hnáty!“ —
a hrozbou zvŕtal topor svoj.
Tu Michal sškrípal, i jak strela
sa vrhnul naň, z rúk vykrútil
mu topor a v lese zarútil
(má sa ho onen nahľadať!),
v opasok chytil odbojníka,
podrmal ním jak povesnom,
vtom skrtúšil ho do kozlíka,
tak pľaštil o hrčavý strom,
o jedľu, ktorá práve klesla —
„Lež, čerte! — Jaba, ridajže sa,
priam rušaj svojho do remesla!
Len malý cvik za odkundesa;
ja naučím ťa —“ hlas mu zmieral.
Ten stenal a sa ťažko zbieral;
opasku stúžil remienky
a bez slovíčka, spomienky
sa pratal kutať toporec.
Ostatní zhíkli na tú vec;
to obor — pomysleli — ameň,
ten zmárni ho! — hľa, kosa v kameň.
Lež žiaden nepohnul sa preds’,
jak stĺpy meravo tam stáli,
niektorý dlubnul očistom,
akoby ďalej kliesnil strom,
však tvárka — zdúpnel každý z nich;
až keď už došlo na koniec,
a čo viac, z krížov bolestných
ten tam sa prebral na útechu
a odkuľhal, nos držiac v dlani,
i oni vydýchli si k smiechu:
„Hej, Miško, ale ste mu dali!
Ten iste vás viac nepohaní —“
S tým pípky znovu pozapiekali,
popľuli ruky mozoľné
a zase rúbu nezdolne.
I onen zbitec došiel spiatky
do práce. „Na drholci jatky,
hej, Jano, ako sa ti snilo?“
tak tí, tí iné k nemu riekli.
Len Michal nedbal na vtipky;
ba zdá sa, že mu neni milo.
Nebodaj sa mu uľútilo
človeka, ktorý preň sa súži —
Súd hnevných zrak má často krátky.
„Ty, Jano“, zvolal, „poď len sem:
vidz, treba ti to robiť zmätky? —
Ak nechceš zapiecť, nakrešem:
na, dohánu ber do pípky.“
— Má srdce! — lež aj verne slúži,
bdie, bedlí horský na okres.

K rubačom tedy šiel i dnes.
Dážď šústal v noci neslýchaný
sťa z vreca, víchor veliký
vyl vôkol ani zbitý pes;
jak v ohni stáli hôrne strany,
smrek každý fakľou rozjaganý;
hrom bez ustania rachotí —
i iste zmelkli chodníky
a prte neschodnými budú
(čuj, riava koľký strojí kvíl,
a v lese jak tam rýpu, hudú!):
lež čo tam po tom? Nevídali!
Viac horších prežil on už chvíľ!
Tmou blúdil — v polnoc? Ačidali! —
Riek valných brodil cez krútňavy;
i v chumeľ sa bol zatáral;
blesk boží tiež raz zapáral
bol ponadeň, jak čupel v smreči;
a iné koľké nehody
ho potkali, kým paholčil!
Tu do vojny ho boli vzali,
a vojak, známe dôvody,
vždy druhom býval nebezpeči.
Ó, koľme sa tam plahočil!
Stráž, cviky, dlhé pochody —
Ba jeden raz i do výpravy
to došlo, k válečnému prieku —
Hnal vraha divom na úteku —
I čo mu? — Tu je pevný, zdravý!
Tak úzkostlivé zvracal reči
Hankine, vstanúc na svitaní,
kým ešte oblak honil vraný
blesk krídel svojich šibotom
a nebo vrelo hrmotom,
nemajúc znáčku po zorách.
Čo po tom? Bisťu, nevídali!
To zbehne, to sa stratí, vzdiali —
to prejde grúňmi, páč len, páč!
Dážď ranný, inu, ženský plač,
to anjelikov v tlesku dlánky —
odvŕkal na úpenie Hanky.
Tá triasla sa sťa osika:
veď to, hľa, bola na horách
búr prvá, hrozná, veliká,
čo tejto noci prežila,
búr lomcujúca sveta články...
No oňho sa len súžila,
len preňho strach ju preniká:
jaj, aj tak i deň s burácaním —
To neprenesie! Pôjde za ním,
hej, za ním, čo by za chotár až —
„A vidíš, Hanka, veď ty zváraš,
a keď ty zváraš: búrka tam;
nech jak chcú v noci hromy bijú:
deň musí zjasnieť na ľaliu!
Či nie? Či mrcha ženu mám?
To by mi treba, to bych rád!“ —
Tak začal sa s ňou nakárať.
Mlčala. Veko zvárky zdvihla.
Tu obadal sa, že už čas.
(Hrom medzitým sa vzdialil zas,
oblaky vidomočí redli,
svit predieral sa ač i zbľadlý.)
I ledva merindu dať stihla
do kapsy — onej po otcu —
by na celý deň v dostač mal:
tak súril, náhlil, burcoval.
„Čuj, lastovičky štebocú!
Ej, ženo, ženo! Ty si vina,
vidz, ako si ma pribavila —“
a chvatom schytil pušku z klina.
Však kým mu kapsu prevesila,
s pozorom, ktorý slzou hral,
preds’ opätne ho zaprosila:
by nebol vraj tak náramný,
by šianal sa, bo zdravie, zdravie —
To nerád počul i sa zopäl:
„Hja, pravda, to ti vždycky v hlave.
Ja len tak poroznášať dni
mám, pán môj mne je služobný,
ja pánom jeho — však tak, duško?“ —
a horký úsmev zhral mu ústy.
„Muž, vidím, slovka nepripustí“,
vetila trpko v odpoveď
i vzdychla pritom — lebo veď
reč ženy ihneď ožeh, opal;
jej starostlivosť strach je pustý.
„Už zabudols’, jak schodil Muško,
tiež hájnik? Sám si zavčerom
rozprával, jak ho zdrúzgal strom —
ach, Miško, Miško —“ „Čo? — Ten slopal!
Ten šudil — i šiel za čertom!“
Vtom zobral sa, až trochu clivý
súc tieto lásky na poryvy,
výstrahy úzkostlivé, ľúbe;
no prv, než mihol pitvorom,
späť predsa hodil pozorom
do kuchynky, späť zrakom milým
za strážcom svojím za spanilým:
i ešte z dvorca opodiaľ
jej „Dobre sa maj!“ privolal,
stojacej žiarnom pri kozube...

Tak zostala zas doma sama.
To však neraz sa už stalo.
Jej postať žitia dobre známa —
a ženám pospolitým, nízkym
nemožno, by sa zunovalo.
Tým každá chvíľka hosťom blízkym,
tu práce jest, čo hodina;
vrtielka každá gazdiná,
vše z noci urve, keď dňa málo.
Kút každý na ňu volá, vrčí:
Čo nepríde? Kde v sitne trčí?
V sopúchu sliepka kotkodáče,
v kolíske decko frnká, plače;
zo stajne hlási sa zas teľa,
v chlieviku burci-turci, kvik,
tu kŕdeľ gagotavých husí;
na pôjde kocúr kurča dusí —
a iných hlasov veľa, veľa,
hneď žalostivé, hneď zas divé;
a ona predsa nesšedivie,
len bzuká pritom ani včela...
Že richtár? Že vraj boženík?
Ba! — krem gazdinej tu ver’ nik
sa nevyzná, nie, prisámboh,
a čo by s hlavou ani stoh,
tu richtárčiť môž’ iba ona!
Jak šarkan, tak sa rúti, krúti:
vraz všetky zvítajú ju kúty,
je samý vrzg a hurt a myk;
hneď dúcha, lepí pirohy,
tu kŕmi zas tie mátohy;
vtom papek schytí napochytre,
pôjdový umkne na rebrík
a kocúrovi frňúz vytrie;
až všetko ticho, mier a vôňa.
Hej, také kúzla ona koná!
Ver’ neuverí nejeden...

I vskutku vyjasnil sa deň.
Mal Michal pravdu. Jak je rada
mu Hanka! Ľahko sa to háda,
kde srdce samo predpovie;
bo srdce ľúbe všetko vie
a duša láskou všetko badá.
I nezvárala tedy márne,
nie. Slnko ako oko švárne
sa nesie šírym blankytom,
i ručaj nie viac v kalnom šere.
Sponáhľala sa. S úchytom
teruží háby ku riave,
kde v búrnej hučí krútňave;
a sukienku keď poupiala,
na skalný pokraj vody stala,
piest zjagal sa, i perie, perie...

Hučí potok, hučí dolu dolinami —
rada ho počúvam, je môj dobrý známy.

Čo hučíš, potoku? — Vodu mám hlbokú. —
Hĺbka trci-frci; hlbšia láska v srdci.

Čo to hudieš zase? — Ligocem sa v kráse. —
Nemáš sa čím chlúbiť; nemá ťa kto ľúbiť.

Čo, už tratíš vôľu? — Musím dolu, dolu —
Moja myseľ biela dávno uletela...

Tu „ťapy-tľapy“ súria, spešia —
Čo oprala, i splákla hneď
i žmykla jak by ľalíj kvet,
a plôtkom záhradočky vešia.
Van figliar letnicou sa šúľa,
len očul šuchot, musel prísť,
a slnko opleckom sa gúľa;
i javor chcel by priletieť,
tak mihá-šprihá jeho list,
že nemôž’, jedlice sa tešia...
K jej nôžkam hajno vĺn sa derie
pretekom blýska ako hviezdy let,
kol perál frsk — i perie, perie...

Hučí potok, hučí tu v smrečí, tam v bučí;
zo skaly na kameň, priepasti do ramien.

Keď som šaty prala, tu on chváce-chyce:
nemáš svokry, nemáš, ani len zolvice.

Nemám, ale nedám... Netrať mi, navráť mi
čepiec krumpovaný, ručník maľovaný!

Ak mi nenavrátiš, uvidíš, čo stratíš!
Ja kosičku tenkú, ty však — slobodienku.

Príde ktosi, príde: nebude ti smiechot;
sekerienku vezme, pozatína priechod.

Priechod pozatína, pokáre zlosyna;
dve-tri jedle zrazí, tak ťa zareťazí.

Navalí kamenia, aby ťa zahatil...
— Zľakol sa, skrútil sa, čo uchvátil, vrátil.

I jak tak perie v nárazu
(deň hodne je už pokročilý)
a potok hučí v strminách:
tu znenazdania, odrazu,
na bujných, skočných koninách
dva jazdci z hôr sa vyronili
za ciestkou, ktorá zdola vedie,
tak strmo, jak by kamsi v plach.
Čo vyhupol sa prvý, vprede:
jun ešte, jará chlapina
s počerným fúzkom, okom tmavým
a s líkom trochu pobledavým —
no v sedle pravý hrdina,
tak hybký ani trstina,
jak rytiera zjav strojný, čilý.
Má šumný myslivecký šat
s výložky ani čečina,
klobúčkom tetrovcove kosy,
kde sponky sťaby trpyt rosy;
čabraka skvostná činovať,
z bôt slnko mihotave kuká —
Sťa žúžoľ čierna paripa,
hej, dobre zná ver’, koho nosí;
šantuje, hrivu rozsýpa,
jaknáhle uzdou trhne ruka.
Sťa víchor švihla z hlbín háju,
plam z nozdier sála, nohy hrajú,
i zatáča sa v čarný kruh,
tancujúc jakby na turnaju.
„Pst, Havran —“ jazdec zašvastal
a komoň strmo pozastal,
potrasúc hviezdnou hlavou. Druh,
čo za jazdcom tým tichšie klusal,
je, badať, sluhom toho tam,
napodiv skvelý, vyšnôrený;
na hlave kolpak, zlatý prám
s chocholom, čo sa riasne kýva;
mentieka priliehave splýva
mu k purpurovej nohavici;
vypuklou hruďou prevesený
zas pás sa skvie, ním taršolka
si sem-tam lengá, povoľká,
a čačky iné... Jak by husár
si hovie pyšno vo strmeni,
pravicou v bielej rukavici,
kým do perí si hrdo kúsal,
fúz zakrucujúc poznovu;
istotne zdal sa sebe sám.
On nesie zbroj, snáď ku lovu,
kôň jeho plavák, kydá peny —
„He, Janči! — Kde sme? Hľaď...“ tu pýtal
sa panic — Artuš Villáni,
a jemným sšmihal bičíkom,
že Havran hneď zas lelky chytal,
rval pažiť podkov dotykom.
„Pst! — Janči, planý si mi vodca“
— znel ďalej oslov trhaný,
tlumený predných návykom —
„ba planý! V lese tolikom
som posaváď nič nezočil,
ni ušiaka len, sapperlot!
Ach, to tu špatne sa mi vedie.
Ó, Švýcar lesy! Diany
kráľovskej božský chorovod! —
Nu — kde sme...? Tys’ mi nádej skytal!“
Ten, bodnuv koňa, priskočil
a zhačkal, cúvnul jakby v gliede:
„Les, prosím, milosťpána otca
vždy ešte, pane, ešte vždy!
Ten vrch tam, ten, hľa, od polnocia
(a prstom poukázal naň),
ten hranicou len; nekaždý
má toľko lesín ako pán,
jak osvietený — ajajaj!
čo toho vôkol!“ — „Netáraj“,
odsekol panic. „Hľadám zvere!“ —
a zimničný bol jeho hlas.
Tu sluha znovu na dotaz,
na ktorý nedal odpovede,
bo pán mu skočil do reči:
„Musíme vyšej, milosťpane!
Hej, vyšej k totej poľani,
kde oné skaly visia šedé,
tam srncov kŕdle rozmotané —
tam skorej budú v bezpečí;
tu dolu, jak by zamknul dvere:
zlá hájnič, pane, oplani
(tak zalíškal sa v súry čas),
zlá hájnič, hniloba a kvas,
tu dolu sedľač pašu žerie...“
„Kto hájnikom tu?“ — „Bedák, pane,
aj mamľas, kýsi Mišo Čajka.
Istotne doma mädlí dlane,
pod pecou háji panské stráne,
darebák! — Hohó! kto tu doma?“
a pouskočil na preddomia.
„Ha! na potoku jeho lajka“,
zavýsknul, „pláče strap a niť!
Ja rád bych stiaď ju podroniť...!
Ak rozkážete, priam sa stane...
Tým zvlášte doomrzel pána
(cieľ mala drsná jeho hana,
za čosi chcel sa vypomstiť);
ten okríkol ho: „Sluho, čit!“
a hnevným zmŕskal po ňom okom,
vraníka bodnúc opäť v skok.
I skrotnul prísny na porok,
fúz zvesil, a skärujúc bokom
— nebodaj, bál sa štipu hada,
zrel hrozivý tam biča kmit —
odklusal víťaz do pozadia.

Snáď čula pokrik i na riave,
snáď s praním bola hotová —
dosť na tom: Hanka vtedy práve
sa objavila na briežku
a v tvári celá ružová
(však pracovala ukonave),
dlaň pritknúc k čelu za striešku,
sa k domku brala... Vzozrela.
Juj! Kto to? — skoro skríkla v núdzi:
dva jazdci, vojak, páni cudzí!
Jak? Sen to? Dobre videla...?
Ach...! Z ruky už tam pošla vaňa,
pažiťou voda sšumela.
Skryť chcela sa, kam? Útul zháňa;
lež nikde kríčka naporúdzi.
Snáď v záhradke sa učupiť,
za plôtkom istá pre ňu schrana,
či v rieke rybkou potopiť —
no skalou k zemi primrela,
hej, skalou — márny duše nuk!
Tak aspoň sukňu odopäť,
švik — skoro! ach, veď po kolená —
Tí budú chcieť ju potupiť —
Však sto by musela mať rúk,
nie dve, tie klesli — biedna žena!
Len kde sa vzal strach ledaký,
kde pri nej takmer do umdlenia?
I prečo...? Však má viery svit,
je čistá, vie sa prežehnať...!
— Haj, mnohé neľzä pochopiť,
kýs’ duše mimovoľný chvat...
Pán Artuš, vidiac rozpaky
jej, usmial sa a kľučkou hravou
sa prihnal: Havran zmiatal trávou,
ušima strihal, točil zor.
„I vidíš, Janči, jak si strašný“,
— žartovný začal rozhovor,
„včuľ aleže hneď tešiť začni,
ti povedám; i rušaj skôr! —
Hop!“ — tu mu v pamäť kýsi kmit —
„Mlč! — Ty si medveď, vlčí tvor;
ty hájnič iba pohaniť...
Vbok! — Ale odvráť pozor lačný,
ti povedám, kým vhodná chvíľa...“
(I odcúval na pokyn včasný;
no zrak ver’ nešiel zacloniť...)
Vtom Hanka preds’ sa zrepetila,
ľak stihla cele podmaniť;
i vlasy ponarovnať stihla,
ihlicu, čo sa z kyčky vyhla —
no dlela len, sťa horská víla,
keď škriatkov sieť ju otočila.
Nemohla vyhnúť nikam viac —
aj smiali by sa, že sa bojí,
že zdivela, i preto stojí.
Sklopila zraky, zahoriac;
čo pivonka sa sčervenala.
Hneď zásteročky chytla lem,
hneď zas ho v polet popustila...

Tu Artuš, ešte doskočiac
blíž v čarnom hraní na komoni,
keď zazrel, jak sa pýri, kloní:
„Á, zora“, splesal, „kvietok brala!
Nuž tys’ sa bola naľakala;
mňa azdaj? Či ťa urečiem?
Na horách bývať, a sa báť:
jak čudno, smiešno! — Poď len sem,
ja vedel bych ti ducha dať!
Viem, hosťov málo v horskej tôni —
niet ani s kým sa zhovárať;
jak hlúpo sem sa zatvárať,
jak škoda ťa tu v divej hore!
— Pst, Havran! — Neboj! Nech ťa zriem:
hľaď predsa šumným okom hore!
— Jak? Chaha! Ešte ustráchaná?
Tak trnúť mieniš až do rána?
Neverím — ó, ja rozumiem!
To fígle; znáš sa pretvárať —
Tie ruže vedia byť i zvädlé,
až sparno začne umárať,
a rúčky súce na objem,
však, švárna moja? — Rozumiem!“
S tým ku nej ponahnul sa v sedle;
štrng ostrôh pritom zavíril,
kôň strhol sa, späl, uzdu zbrotil,
no potľapkal ho, stlumil, skrotil.
A zas jak démon do jej bytu
sa vpil, úst žmýkal okraje
a hlboko sa zapýril,
a jak by hltal spore, spore —
vtom pozachvel sa v dravca chvitu,
pousmial, výsknul: „Ona je!“
U Hanky srdnosť pobadať.
Hruď dme sa ako malé more,
až ťažko sa jej ovládať.
I s dotazom jak: čo len chce —
čo hájnickým tu dvorom hľadá?
nač tieto reči blúznivé?
ten smiechot, sipot jak by hada?
čo nejde, kadiaľ zabočil?
čo sliedi? čiže na nej hana? —
tak spytujúcim, divným zorom
ho spešne, trpko zmerala,
a vyhybujúc v okruh dvorom,
nevrlá, v dom sa zabrala.
Lež vtom jej priechod zaskočil,
i schachotal sa pritom znova.
„Jak?“ skríkol, „ty hôr zdurná sova!
He, Janči!“ — Širák potočil;
pot zotrel, bolo na úpeku —
„Späť! Zostaň“, kynul, „neni saňa!
Ó, iné ja už stihol zdolať...
Čo, pre mňa nemáš ani slova?
Si srna adaj na úteku?
Ba, láry-fáry — neujdeš...“
Tu strhala sa, pľaskla v dlane,
osrdla ani zlobný jež.
„Čo chcete“, vrkla, „pánku milý?
Ste veru horší od úreku!
Ja že ste cestu poblúdili...
Tajdite, keďže známa vám.
Sedliačke nie na zabávanie;
ustúpte, ach, čo práce mám!
Hľa, šaty sa mi povalili —
tajdite, ak nie... budem volať!“
„Ech“, stočil znova koňom k prieku,
„len vidz ju! Tedy predsa mluva?
A badám, sa i hnevať vieš.
Nu, pekne, ale hlúpa schrana:
les kriky tvoje nepočúva!
Nepôjdeš: šteboc-nešteboc!
Máš prácu... Chceš mňa na pomoc?
Hneď skočím, pôjdem, kde len chceš —
ó, vďačne, vďačne do mrkania,
i ďalej, ľúba — celú noc!“
„Ach“, stŕpla, „pekne ďakujem;
ach, vaše ruky ľutujem.
Var’ háby zberať?... Božechráň!
I pusťte — Vám niet konca-kraja;
tentam je veru lepší pán,
netrúdi, pletky nevystrája...“
Komoňa reznul bičíkom —
„Hoj, nie tak! — Kto tu hájnikom?
Rec, nevesta si, a či panna?“
Videla, že sa márne zlostí,
i hútala: keď zodpovie
mu všetko, jak len krotko vie,
že potom tým skôr sa ho sprostí.
„Tu býva, prosím pekne pána“,
tak riekla, „keďže vedieť chcete:
nu, hájnik Čajka, môj to muž.
I choďte — domov príde v chvíli;
ver’ lepšie, keď tu nebudete.“
„Čo“, stiahol brvy, „ty už žena...?“
I pošinul sa do strmeňa
a dumal. „Ach, no — vás to mýli?“
prevrkla v duši zradostená,
bo bláhala si: pôjde už.
„Už ženou... dlho?“ „Hen od jari!“
Tu zahľadel sa do jej tvári
a opäť zašiel k mysle radám;
kôň jastril, hrabčil nešeredno.
„Nuž ženou“, hmkal, „a tak mladá? —
I rada muža?“ — „Veru hádam!“
Zas hútal; ale krátka rada,
prehodil skoro: „Všetko jedno! —
Ó, driečne...! A jak sa vám darí?
Ste spokojní, i v pohodlí...?
Či máte dostač vôkol seba...?
Niet medzi vami nezhody,
vždy ešte ste sa dohodli?“
Zľakla sa slov tých lahody;
no dotvrdila pritom v duši:
hľa, on je predsa nie tak zlý;
i odvetila, jak sa sluší,
úprimne, milo, prívetive:
„Ďakujem, že tak milostive —
chváľ-bohu, máme, čo nám treba,
a iné — žena odmodlí...“
„Bo vedz“, vtom skočil jej do reči,
jak koho páli záujem,
„ja vstave som i pomáhať,
akže by v niečom nedostatky —
i odpomôžem milerád...“
To duši jej sa zjavne prieči;
vykríkla: „Môj ty bože sladký!
Ach, pane, vy ste jeden z ľudí...
Nie, nie, my máme zdravé údy —
za všetko navždy ďakujem;
ach, choďte, iných v potrebe...’
„Už zas...? Ni nedáš kvapku vody?
Mám smädom zhynúť pri tebe!?“ —
Jak srnka uskočila vbok
a stínom mykla hore schody.
Vyniesla kvetný krčiažťok
už plný rezkej spod Sihľavy
(tam prameň len tak blboce;
prez zimu nikdy nezamŕza,
i odvracia vraj nemoce,
jak povesť o tom zdávna vraví),
vyniesla, a jak zbehla dol’
(nejedna frskla z neho slza),
i takoj podala ho pánu.
Pil-nepil; možno, iba zrok,
snáď, aby tým si vymohol
na čase, strvať ešte kus tam —
no toľko stojí: džbánok vzal
a hneď i podniesol si k ústam,
i pil, či aspoň piť sa zdal,
zrak medzitým svoj uprúc na ňu,
len na ňu stĺpkom, zmeravele,
Vlas vánkom zihral v jeho čele;
líc avšak nehybnou je pleť,
fúz síce tienky po nej stelie,
no že by sa hli, nevidieť;
ni známky tam o polykaniu...
Kým pil, či aspoň piť sa zdal,
Čajková trpezlive stála;
poblízku drobný králičok:
tým bielou nôžkou zhybovala.
Zrak k jazdcu ni raz nepozdvihla.
Nač? Iste hroznú žížeň má,
nie div, tak v lete na úpeku,
a kto zná, koľký prehnal bok
hôr — i nech si tam pochutná,
jak ľudia istia, bez úreku.
Len keď už drahná doba švihla,
a predsa nenavracal džbán,
jej vrtlo v hlave v galamuty,
i pomyslela: „Smiešny pán!
Či chlípať mieni celý rok?
Chce, bych tu daromnikovala —
ach, pliaga, už až do poroby!“
Veď nevidela, nebadala:
či pije a či čo tam robí,
so zrakom dlela sklopeným —
A on pil-nepil medzitým;
nu, v mysli iné drážil chuti.
„Ďakujem!“ zvolal konečne,
„ďakujem, žes’ ma občerstvila!
Tvoj džbánok skoro so mnou zlipol,
snáď vnady si doň nadrobila —“
i podával ho všetečne.
Jak čiahla, vtom ju v líce štipol —
„Ba vnady,“ dodal, „prisámboh!“
Ucúvla chvatom, s hrôzou: „Och!
To nejde,“ hlesla, „ja mám muža!“
a zlobným mrskla pozorom.
„A predsa ešte ako ruža!“
on zjasal k tomu odporom
a zachechtal sa, bodnul koňa,
i hupnul priečky — Tu v krik ona,
že len tak okolite znelo:
„Mne pokoj dajte sväto-sväte!
Ja nie som žiadna pobehlica;
mňa netknite sa — lebo ver’,
až muž môj príde navečer,
ten...! Vy sa tomu vysmievate?
No, počkajte si, aký hrom —“
a vzteklila sa ani ľvica.
I Jančiho to domrzelo;
keď nevoľno mu pristúpiť,
nuž aspoň zmrmlal: „Jašterica!“
Pán Artuš smial sa tomu len,
smial chutne, časom pomnul čelo,
pokrútil fúzkom počerným,
udidlom spružil nádherným —
a mľasknul; inu, znateľ žien...
Nemohol by ju potupiť;
ba jaksi ho to dráži, teší —
kým ona zúri, hrozí, hreší —
„Nu, pôjdeme,“ vetil napokon,
„už pôjdem, neboj, nemaj strach;
lež jedno je, čo mýli, mätie
ma... (jeho hlas sa tupo znížil
a z pŕs sa vydral sťaby ston)
ty hneváš sa! I ťažko mi,
i bude, keď mi na um zíde;
a ja ti predsa neublížil,
nie! — Prečo teda hnev tvoj...?“ „Ach,
vy iste o to málo dbáte,
ba pranič...“ riekla ticho, kľudne;
reč jeho znela jej tak čudne,
tak trpko; čosi v svedomí
ju bodlo, vari oželela —
Veď stála jak by ku ostyde,
čo počať, ani nevedela;
prst darmo na rtoch pobyt hľadal,
i kvietka pošiel rozvitok —
Pán Artuš zvláštny pôžitok
mal pritom, šťastný skoro zbadal:
jak žihol pal ju výčitok,
v kých nesnádzach sa zanáša,
jak vzchopila sa, zmiatla celá;
i zvolal: „Ako? — Hneváš sa
vždy ešte...?“ Sladla jeho reč.
„Ach“, vzdychla, „čo mi z toho príde?
Nie...! Len už choďte čím skôr preč.“
„Ha!“ splesal, zháčiac komoňa,
čo opäť skoknul v nepokoji,
v cval ďalší chtivý, hotový;
„s tým tedy vec sa pokoná,
priatelia zostaneme svoji!
Lež, drahá, kde znak na zmierenie?
V čom dôkaz, ktorý stvrdí hneď...?
Bo slovo, nahliadneš, je vetrík,
vzdych: priam ho chvíľka uloví;
šum: potok tentam hneď ho zhltí...
V záhradke tvojej mnohý kvet;
čo myslíš?“ — „Ejha, číry nechtík
to tam...“ „Tvoj nechtík ružový!?“
„Nie, pánku, kvet to mrzký, žltý...!“
„Hoc — no dáš z neho na znamenie,
že pominul huky-fuky?
Dáš? A hneď odberiem sa stiaď...“
„Ó, môžete si natrhať!
Ďaleko naše kostoly...“
„Hja, ale ja chcem z tvojej ruky!
Čo?“ — „Dobre, nech vám po vôli —
lež potom choďte v božom mene!
Pôjdete?“ — „Áno, iste už...“
Šla. Krátke mrklo okamženie;
zvrzali po dva razy vrátka —
i prišla v náhlivosti späť,
a zlatý kvietok podáva.
„Ďakujem, žes’ tak láskavá“,
privetil vľúdne, berúc kvet;
a strkal si ho do kabátka.
Kým strkal, dodal: „A tvoj muž
kde predsa blúdi, v ktorej stráni? —
Je dobrý hájnik, ako čujem,
i strelec: takých rád, hľa, mám...“
„Ja sama neviem, kde je tam.
Kdes’ ďaleko vraj pri stínaní —
Ach, mnoho ustáva sa ver’;
lež darmo žehrem, zabraňujem...“
„I ak ho predsa postretám,
čo odkážeš mu? Poviem rád.“
Riecť chcela, zajakla sa ale —
veď nikdy pán tak láskavý:
na všetko vie sa dozvedať,
i o jej stojí pozdravy!
Má? Nemá...? Že však čakal stále,
nuž rozhodla sa dorieknuť:
„Keď chcete... nono, nastokrát
ho pozdravujem, pozdravujem!
Tak mnoho ustáva sa ver’,
ach, mnoho na svojej má hlave:
tí druhí ani palcom hnúť —
I to mu tedy odkazujem:
nech šanuje sa, dbá o zdravie;
nech, povedzte mu, sem a tam
nehoní, ako — ako zver,
hoc naskrz neprimeriavam —
A nezmeškajte podotknúť:
by prišiel ešte podvečer!“
Pán Artuš vyčul usmievave.
S tým kývnul: „Dobre, stane sa!“
Kôň zaržal, trysknul dupotave.
Privolal ešte: „Zdravá buď!“
a oba vtrhli do lesa
vtom oba jazdci jakby víchor...

Keď cvalot paríp trocha stíchol
pod zrázom v temných smrečinách,
tu Artuš, jak by povydýchol,
sa prebral z dosavádnych dúm,
prehodil mimovoľne: „Bah!
Čo po tom...? Hatí nepoznám! —
Veď predsa šukal som a hľadal,
odkedy zočil som ju tam:
a teraz by som ledač zadal?
Bah!“ mľasknul. „Život vína šum...
Hé, Janči,“ kríkol, „čuješ! Kde si?
Mne práve prišlo na rozum:
že tuhľa predsa jesto zver!
Nie?“ — „Áno, pane, jesto ver’!“
„Čo alpské, apenínske lesy!?
To maľba-šaľba, cudzí dym!
Tu rozkoš honby, sladkosť jadra!“
„Uverím, pane, uverím!“
„Mlč! hlupák — nevolám viac: kde si? —
Ó, nôžka, rúčka, líčko, ňadrá...!“
„No chválaž’ bohu za slobodu!“
Tak vzdychla Hanka v totej chvíli,
keď jazdci v les sa zatratili,
že po nich ani znamenia.
Krčiažok zdvihla z podstenia,
i takoj povyliala vodu
do kvapky z neho pažiti
po dvornej: nech sa ocíti,
vraj, keďže ju tak podlávili.
Lež jak sa škubla zdesená!
Sťa hada — tak sa razom zľakla,
s výkrikom odskočila vbok:
drn, kade sšumel vody tok,
peniažky žltnul pokrytý...
„Hach, čo to!?“ ledvaž’ povyjakla.
„I čo to zase znamená!?
Čo s tým chce hosť ten ledajaký?“
meravo vyvalila zraky —
„Nač? Komu on to všetko platí?
Jej? — Lež zač taká odmena?
Žart niaky a či podchytok?“ —
Sto úzkostí sa na ňu valí!
Sto skalísk k hlave sa jej chýli
a hrozí zmyslov zdrtením!
Dúfala, že sa azdaj vráti
a nájde, čo tak ľahko tratí,
i vezme spiatky v úžitok;
no darmo hľadí na úvaly,
tie skoro v stín ho zahrabali —
on pošiel! — Beda! Čože s tým
si počne, s oným, ledačím,
čo? Kto jej rady dodá v chvíli? —
Sťa v búri už-už mrúca fakľa:
tak stojí, v duši plná múk,
necítiac zalomených rúk,
sĺz, sinú čo tvár zarosili...
„Ach,“ šepla, ľavý tisnúc bok,
„ach, Matko božia, ty daj sily...!“
A vskutku: blesnul rozsudok.
„Hoj, pánku,“ výskla, „chyba, chyba!
Ja hájničkou som iba, iba,
no (srdne ronila sa v hruď),
no zle ste predsa natrafili,
zle veru, roztomilý zmok!
Čajkova žena neni ryba —
Oj, hanba... avšak boh vás súď!“
I neradno bár zla sa tknúť,
bár práca nado všetky ťažká,
preds’ premohla sa, zohla, kľakla,
a čoho sa tak prvej ľakla,
už zbiera, zmetá — do krčiažka.
Keď pozbierala, ešte sepla,
utrela ruky, ak by čar —
S tým beží, beží ku ručaju,
i skaliská kde vyčnievajú,
kde neprestajný prúdov var,
tam do kotliny všetko trepla.
Vzdor hluku riavy bolo čuť:
„Tu, diable, máš svoj všetek dar!“ —
S tým búrka prešla. Skoro vera!
Už v práci je zas, šaty zberá...

K večeru na prah vysadla.
Pravicou podoprúc si briadku,
do broniaceho hľadí šera:
až celá v mysliach zapadla
v akomsi duše neporiadku.
Var’ smúti — za čím? Za krčahom,
či zlatým jeho za obsahom...?

Mrak čierno snul sa vôkol stromov;
i hviezdka žmurkla na sklepení —
keď Michal navrátil sa domov.
Bol ale hodne unavený.
Nečudo: predsa nejeden
laz prešiel, prťami to práca —
a pri rubačoch celý deň;
nu, človek sa ver’ utrmáca.
Tým sladší potom nočný sen;
ten všetky trudy povypláca;
sme sťaby znovunarodení...
Len vnišiel do pitvorca dnu,
z kuchynky oviala ho vôňa;
ženuška chystá večeru,
pravdaže: vie, čo treba, ona,
keď muž sa vráti pozde z hôr!
Vykukla, počujúc ho skladať —
„Len toľko,“ riekla, „že som hľadať
ťa nepošla... čo nejdeš skôr?
Ba ty bys’ tam i ponocoval,
hej, ponocoval, tak to badať —“
a žiarny zdvihla obličaj,
pooprúc k dvier sa obrubisku.
Keď ale ani netúrnul,
len usadil sa na schodisku
u pôjda, jak to obyčaj
mal, večeru kým pripravila,
a širák k tylu posunul —
nemohla preniesť, že tak čuší:
„Jak viedlo sa ti?“ doložila.
„Nu — dobre,“ ceknul, odfukoval
a čelo stieral rukávom.
„Nuž — a ty si sa vybázlila?
Hľa, vidíš, aký krásny deň —
ba úpek, sťa by čelom koval;
ver’ horel ešte i ten moch,
nestačil ani hory tieň,
kdekoľvek ako na pecisku —
No, nepovedal pravdu som...?“
„A videl si dvoch na koňoch?“
skočila do reči mu hrave.
I pozrel na ňu vyzvedave:
„Hej, videl — stáli nad stavom.
Nuž...?“ Vtom však uhla do kuchyne,
bo skypelo čos’ na ohnisku.
On vytiahol sa, ako sluší —
vstal, zabočil zrovna do izby,
kde kahanček už svietkal sine.
Po večeri, keď brala riad
— on práve kládol do pípky,
i pripálil, by tlelo všadeľ —
zas začala sa spytovať:
„A nevieš, kto tí dvaja boli...?“
Hlas jej znel v kejsi vo svevoli,
až nemilo sa týkal uší —
No Michal sťa by neslúchal;
len trnul sebou, skúril... Šla;
bo že mu nejde na vtipky,
i že sa zmŕštil, zazrela.
Len pukal, časom odkašlal,
žval čútor a — do svetla hľadel...
VIII


Čas beží ako horský prúd:
tak bystro, svižko, neustále.
Udalosť kde-tu, jak na skale
by trknul, zdá sa podržať
chod jeho, silu zvrátiť vĺn,
vo výmoľ ho jať, do krútňavy —
lež verte mi: to liché zdanie!
On zastihne sa vyhatať!
Jaknáhle vôlička mu vzplanie,
vyborí žalár, stuhy pút
— či z železa sú a či z ruží —
tak prerve, márnu čo by niť;
prekážok spupné zborí stavy:
len ďaky nech mu bleskne spln,
nech zajagá sa jeho svit,
za prívalom nech pozatúži!
A keď sa vzmuží, keď sa vzpruží,
až praskla pramizerná hať:
tu potom len tým prudší spád —
do milión spräží vlny združí
a v Niagary prejde rut;
tým plnšími sa zájme splavy,
nik — nič ho viacej nepristaví...
Sám zvíri víry: do krútňavy
pochytí vetchý ľudstva čln,
i započne ním pometať,
vzdor kriku pyšných jeho synov
pometať jakby so škrupinou,
že nezbýva len zahynúť,
dnu pohrobiť sa v bezdno vĺn...
No nieto správy, nieto hlavy,
niet viery, ktorá uspeje
včas ulapiť sa spásy vesla;
niet hviezdy, ponadšenia hesla;
niet ani kotvy nádeje:
tá dávno v temnej hĺbke leží,
a veslo sem-tam zlomeninou —
Duch-génij zostal na pobreží;
nepozvali ho, nepozvali,
ba odstrčili, zapredali:
sám pláva smutný cestou inou...
I kolocú sa v smrti stínu
tí, čo vraj hlbeň premerali,
čo nazreli sa v mora dno
a nad ním hviezdy počítali:
tí slávni, vzatí na slovo,
tí — stĺpy, viechy, rázsochy —
čo delili ho v epochy,
čo zmysleli si, že nie on,
lež oni tlčú jemu v zvon,
by, jak chcú, rušal na hodinu,
im zrkadlom bol, trúbou chvály,
im ozvenu pel v diaľnej diali,
tí... ajhľa, v prvej chvíľke hynú!

Že zastavil sa, že by stál
jak zvírený tok...? Iba zdanie!
On šumí ďalej, mizne v diaľ:
čas... Darmo staviaš, kľúčiš dlane,
by nepredral sa, netrhal:
neodoláš mu, šumné dieťa,
nie, hoc i slzou oči svietia.
Nezadrží ho zeleň stráne,
nie kvetín vôkol milota,
nie jelšín vábne kyvotanie,
ni slávik, čo v nich klokotá;
nie, čo mu sadli na brežinu,
rôj bucliat smavých, rusovlasých,
nie šanty trávnic milohlasých —
Naopak: ony za ním letia,
jak obrazy ho zamieňal,
jak fátle keby vánok bral;
hej, samy letia za ním, hynú...
Hja: deti ktoré odchoval.
Čas plynie ako horský tok,
či zrána, či pod klenbou noci,
či v búri a či v lahody
tíšine, vovždy tenže krok,
krok istý, pádny, neomylný.
Nepočuješ ho, preds’ je silný
v šľapajach svojich jakby hrom,
nečuješ, a on kýva v moci
preds’ žitia tvojho príkrovom;
no krídel jeho rozvitok,
jak z vrchu zletel budúcnosti
čo večne bludný, ťažný vták,
ten zazrieť môžeš, áno, áno!
To on, čo v zárne tvoje ráno
vše večera stín zahodí,
stín švihotavých perutí,
kým nesie v kraj sa minulosti;
on, čo už schválil úst ti vravu,
než vyznel si ju ako-tak,
čo šat ti rusá, belie hlavu;
on, čo sa tukom tvojím hostí,
čo fakľu v prach ti privodí;
on v slnca dennom hasnutí,
on, ktorým spŕcha poľný mak...!
Nedávno kvitli jahody,
nedávno tamhor’ v rúbanisku,
že plávalo jak v mlieka brode,
sihôtka ledalen na pnisku.
Tu náhle zrudlo bielo more,
krvavý zrudlo na šarlát:
lež že tak zrudlo rýchlo, skore,
ni nad tým niet čo banovať.
(Ó, to je krásne, tešné more!)
Skôr príčinou je banovania,
skôr horko-ťažko ľutovať,
ba áno, to tá zrejmá rana:
že dnes už i po tomto brode
je veta, stiekol starý laz,
po kvete — v tom i po úrode!
No nič to: tu zas malín čas!
Za tými dôjdu černice,
za černicami čučoriedky
a s korčubkami na ne dietky —
čím diaľ, tým tmavší na líce
plam, v líce dobrej zeme-matky...
Ó, čas vie, hľa, i barvám velieť!
S tým obráti sa kolo spiatky:
tvár zeme zas sa začne belieť,
až skvitne, zapáli sa zas
a — sčernie, zhasne...

Malín čas!
Tu malín čarné usmievanie!
Čo nohy mladé — všetko na ne!
Po rúbanisku zvonný jas,
ples, žvavot, zmaľované dlane
i duše, duše rajskou rosou...
To bŕdne, hmýri nôžkou bosou
z kra do kra; ten sa takoj schýli
sám svojou ťarchou. Bože milý,
čo na ňom tvojho požehnania!
Sirôtka ani nevie v chvíli,
kam prvej čiahnuť do zbierania.
Veď celé kystky, kytky, kôpky
po snetiach visia, páč len, páč!
I predstihujú chvatom, zobky
sa ako vrabacia by vtač...
A jak sa hrnky, dbanky plnia,
medzitým sa i ňadrá zvlnia
k jagavej, vonnej ku piesni
a k iskrennému výsknutiu,
a chorál v čarnom vinutiu
jak nebožiec sa nesie k bralu:
tam rovno v srdce bodne skalu,
že zhúka i tá cituplná.
Tak platí ľud ten čudesný:
keď berie, navzájom i dáva,
zadarmo neprijíma dar;
jak vtáča tichý za konár,
kde spočinula jeho hlava,
za zrnce, ktoré zoblo v poli,
i on vše vďakou zašveholí,
dá peniaz duše čudesný:
za malinôčku po piesni!
Maliniarky


Chór

Keď stínali horu chlapci Valihoru,
bláhali si časte: Už viac nenarastie.

Jeden zdupkal vedľa: Kopŕcaj sa, jedľa!
Druhý plecom k prieku: Ustúp z cesty, smreku!

Tretí popľul dlane: Ba ťa i s koreňom —
Štvrtý práchno pritlel: Ja hneď i plameňom —

Piaty gamby odul a zatriasol šticou:
Nože, vaľ sa, lebo fúknem — povíchricou!

Šiesty: Hohou! Hohó! Bolo to tam toho!
Na mňa hľaďte, na mňa: hneď vyleziem na pňa!

Siedmy len že rubnul, takoj sa i uhnul:
Varuj, skoku priber, privalí ťa — íver!

Ôsmeho odbili: Čo nám z teba, vdovca?
Hybaj, iď si dlubať tamok do jalovca! —

Tak rúbali horu chlapci Valihoru,
dušali sa časte, že viac nenarastie.

Horký nenarástol! — Eha, za proroci!
Na dni ju zoťali, vyhučala v noci!

Šibla ako z vody — Len, len vetrík zduje:
už sa zelenými pradenami snuje.

Čo jeden peň, to kmeň hybký, konáristý;
namiesto čečiny zúbkaté má listy;

namiesto živice krôpka tu-tam zlatá,
miesto šúľkov pekné sladké bomboľatá...

Chlapci Valihoru, proroci do misy,
veru sa vám každá dievka vysmiať musí!

Chlapci Valihoru, hneď sa practe dolu!
To je paša naša, vy si žujte smolu!

*

Podaj mi, vetríčku, čo visí na kríčku:
nech si ho odnesiem v červenom ručníčku.

Keď podáš, dobre máš; odmením ti službu:
budem sa vydávať, pozvem ťa za družbu.

S venčekom mladuchy budeš sa zabávať,
alebo na márach plachtičkou pohrávať...

*

Oj, ten pánbožko náš ver’ je samá láska:
navešel v konárky, nastýbal do kláska.

Ani rúbanisko neobišiel okom;
videl, i uzavrel v súde prevysokom:

Zasejem ho znova, požehnám chudobe,
príde hladná, príde; nechže si pozobe!

Tak súdil, tak žehnal pánbožko náš z neba...
Hopsa, nôžky! — Rúčky, naráňajte chleba!

Prvá

Malina, malina, sladká si —
Dievčina, dievčina, švárna si!
Malina, malina, podaj sa —
Dievčina, dievčina, nedaj sa!
Ihuhú!

Druhá

Oberajte, prstočky, každý nech z vás ďubká:
nakŕmim si, nakŕmim na večer holúbka!

Mesiačik sám nad lipkou, my pod lipkou spolu.
Zakaždým mu privolám: hoľúš, hoľúš, hoľú!

I roztvorí pyštíček ako púček z ruže,
a bude mi hrkútať — Verím, že neluže!

Hr-hrk, hrkút-hrkútik: hneď vzdychne, hneď riekne;
krídelkom ma pohladí, i poláska pekne.

I jak pyštek otvorí a zanôtka slovo:
zakaždým mu zobnúť dám — zrnko malinovô.

Tretia

Včera som sa nahnevala,
šuhajko, na teba,
ej, veru nahnevala!
Sľúbil si sa, a neprišiel.
Čože si to zase zmyslel?
A ja ťa čakala,
čakala, žiadala:
ej, sťa ten kúštik chleba!

Všakove som pomýšľala,
čo sa ti mohlo stať,
ej, veru rozmýšľala!
Ak si kvietok, že si zvädol;
vtáčik ak: žes’ inam sadol —
Srdce mi kálalo,
dušu mi páralo,
ej, nedalo mi zaspať!

Včera som sa nahnevala;
Dnes už mám vôličku,
ej, ňou mi hučia bralá!
Môj milý mi to odkázal:
na dni kosil, v noci viazal...
Odkázal svitajúc,
do okna kukajúc,
ej, skrze zoreničku!

Štvrtá

Daj ma, mamko, daj ma šuhajovi:
švárny je jak stromec javorový,
ako javor na dúbrave;
slniečko ho zláti.
Daj ma jemu skoro, náhlo!
Sto citov sa vo mne spriahlo,
spriahlo, ťahá nedočkave —
srdiečko mi schváli.
Daj ma, mamko, daj ma šuhajovi:
milý je jak kvietok fialkový,
fialkový v tichej noci;
mesiačik naň svieti.
Daj ma jemu skoro, náhlo!
Tisíc túh sa vo mne spriahlo,
spriahlo, berú — niet pomoci:
duša s nimi letí...

Piata

Sokolíčku, sokol,
otáčaj sa vôkol,
ako sokol poriadny.
A keď sa nakrútiš,
hlavičku pomútiš:
v náručie mi upadni.

Počul volať sokol:
začal krúžiť vôkol,
krúžil dlho — ale bôľ!
Bo keď sa nakrútil,
hlavičku pomútil:
u susedov zapadol.

Šiesta

Bodaj bych o tebe, bodaj
nikdy bola neslýchala!
Ty vraj srdce si mi podal —
a čo bolo? — Bola skala.
Bodaj! Bodaj —

Ale boh ťa bude súdiť,
vyrkne súďbu neskonalú:
pôjdeš svetom srdcia lúdiť —
no všade ti dajú skalu.
Bodaj! Bodaj —

Siedma

Sadla na pňa
a plakala:
Hoj, mati moja milá!
prečo ste ma
tak naskore,
hej, prečo opustila,
alebo ma sebou,
hej, prečo nepojala?

Predsa som vás
milovala,
hoj, milovala vrele;
stála neraz
v čiernej noci,
hej, vašej u postele:
skočila, liečila,
hej, jak ste zastenala.

Noc pomíja...
Pri tom všetkom,
hej, ste ma opustila.
„Idem i ja!“
volám, kričím,
hej, rubáš som si šila —
Ale vy: hneď vtedy
huš! umkla ste mi letkom!

Od tých čias, hľa,
v zdranom rúšku,
hej, blúdim osiralá!
Moja vôľa,
moja mladosť,
hej, celá pozvädala.
Vzniesla bych žaloby...
hej, ani mi len dúšku!

Ôsma

Chudobná som, chudobná som;
ale preto spokojná som!
Pánboh boháč! Čo mi chybí,
nahradí mi svojím časom.

Chudobná som, chudobná som;
ale preto veselá som!
Akže mi svet hluchý, prázdny:
naplním ho piesní hlasom.

Chudobná som, chudobná som;
ale pritom dosť hodná som!
Chlapci šepcú: vidz len, zora!
otočená dúhy pásom...

Chudobná som, chudobná som;
ale zato statočná som!
Príde vĺčik, schytím tĺčik:
„Čo tu sliediš v dvore našom...!?“

Chór

Sloboda, sloboda, lepšia ako voda,
ako kus chlebíčka... Drž si ju, dievčička!

Vodou smäd zahasíš, chlebom sa zasýtiš:
ale že žiješ len v slobode zacítiš.

V slobode: že žiješ, že máš i kus duše —
I lieceš sťa strela vyronená z kuše...

*

„...Na maliny slnko svieti,
a na dievča krása letí...“

— Tak platí ľud ten čudesný:
za malinôčku po piesni!

— Slniečko stúpa k poludniu;
les, sparnom privalený všetok,
tak tupo dýše, ani v snu.
Kol hájnikovej chalupy
je ticho. (Hanka iste dnu
sa kutí, všako zamestnáva;
on čajsi podnes dozerá,
jak kácu tam tie otupy.)
Dus leta vzduchom preberá
nad dvorom: ním, hľa, zmiera kvietok
na záhradke a páchne paliň
až k omdletiu. Tíš. Len čo riava
sa ruve s nepriateľstvom skalín;
len riavy klokotavý brod
čo očuť, jak sa zadrháva —
Vtom dvoje u nej skrslo dietok:
dva chlapci v lichých plátenkách,
bez odiedzky i bez bruslíčkov
a boso, celkom dľa zvyčaju,
jak keď sa v sadoch potĺkajú,
jak brúsili by zdĺž uličkou
tamdolu v svojich dedinách.
Krušinou, býlím poza plot
(kde leda trčala im hlava,
či vlastne vetché klobúčky)
sa predrali a tuliti!
prikvitli ani kozľatá,
vedúc sa svorne za rúčky;
obadva stupky, bucľatá,
jak buček tuhý, valitý.
Na prskách obom celembajú
v šij oviazané hrnčíčky;
no ústka, dlánky, tváričky
tiež nepochybne znamenajú,
že z rúbaniska idú — z malín.
Zastali na pokraji toku.
Tu menší skubnul sa a pruh
sfafrených rtíkov nakrivil,
opakom pravej trel si v oku —
tak frnkal. Starší nedbal však,
pojastril, šupnul do úskalín,
tam potíšku sa nachýlil
a do priehlbne uprel zrak.
„Hí“, hlesnul, „koliký tu pstruh!“
a prstom kýval na onoho:
„Sem, hybaj skoro, hybaj sem —“
No mladší nerobil si z toho
nič, nepocítil záujem,
len durdil sa diaľ. Starší tedy
zodvihol kameň potíšku
a po rybe ho v hlbeň metnul;
fľusk vody hodne povylietnul:
však žugan už stál stranou vtedy
na briežku, včas sa uchýlil,
tam pohvízdkal si, poskakoval.
„Poď, Janko“, riekol o chvíľku
a potúžil si kosílku,
„poď, braček, lebo ver’ už čas —
mať bude kliať i zbije nás;
pôjdeme tamok dolu hájmi.
Poď, ukážem ti vevericu,
i vyberiem pipíšku“,
a pojímal ho za pravicu.
Ten strhal sa však, studlikoval,
rozmazal sĺz tok po líci
a k hrnku brata čiahnul: „Daj mi!
daj —“ zvrieskal. Ondrej dlaňou skryl —
„Čo?“ — nemálo sa podivil,
„tys’ zo svojho už vyjel všetky?
I čo dáš malej Anici,
há? Kotloš —“ za ním pokročil,
„chceš, aby som ťa vybuchnoval —
chceš?“ Janík ale vykäroval
sťa guľka, vrešťal: „Ale no —
Daj!“ — „Plno!“ drážili sa dietky.
S tým Ondrej, tľapnúc v koleno
sa, skoknul a poď dvorom v nohy
„Hej, Janko,“ zvýskal, „lap ho, lap!
Ak lapíš, dobre: zobni si;
ak nie, nuž noštek utri si;
hop, capku! tu máš papu, pap —“
a mrkev strúhal s uškieraním.
Tu Janíček sa nahneval:
dlánočky popľul, ani chlap,
a drobčiac kotuľkal sa za ním.
I dochytil ho za pôdlohy
chvist, zdrmal, aby skoro dal —
No vlastne Ondrej pozastal
bol zvedavosťou na preddomí.
„Vidz, Janko,“ hneď i zažvastal,
„hľa, u nás nie sú také domy!
Okolo samé zúbky, kvety —
A v štíte, vidíš, koľké rohy!?
Náš baran veru takých nemá,
nie —“, sliediac zrakmi švitoril.
„A nepokole, Ondro, nie ma?“
tak Janko k nemu bázlive,
zavzdychnúc pritom v podive.
„Nie, neboj,“ Ondrej srdne vetil,
„ten baran nie viac nažive.“
Hľadeli oba dohora,
zrak sivý len tak sa im svietil;
skrúcali hlávky bez prívety,
mladší i ústka otvoril...

Jak dívali sa na parohy:
hájnička vyšla z pitvora.
„— Kde vzali ste sa tuná, deti?“
zhíkala, zazrúc maličkých.
Ondrejko, smelý vezmúc dych,
odvetil: „Veru na malinách
sme boli, v sekanisku, hej —“
„A sami!?“ tleskla rukami,
„vy fagani!?“ — Tak do hôr! í, ach!
no, nikdy! To ty, kolodej —“
Ondrejko ihneď pobadal
a v odpoveď sa sponáhľal:
„Nie, boli sme tam s dievkami —“
„A skadiaľ ste, há?“ — „Z Osady.“
„I čí tam?“ — „Jana Závady.“
„Že Závadovi? Poznám ho.
A pustili vás? Ó, vy, ó! —
Ty tam, čo plačeš?“ ku menšiemu
sa privrávala, zíduc dolu.
„Kto zrobil ti čo? Dám ja temu —
no, čo ti? Povedz, synak môj“,
s tým pohladila ho po čielku.
Janíček tisknul pery spolu
a fikal, hrniec jak by svoj
kryl, natiahol sa za košieľku
a k bratu ťupkal pomykom.
„Rec, čo ti?“ pýtala sa znova,
„však totkou som vám obidvom —
no?“ Pod nos skuknul: „Jel by som —“,
a očká zdvihnul zarosené.
„Totčička,“ Ondrej začal vtom,
„Janíka nik ver’ nevychová,
ten vždy vám myslí na jedenie!
Čo v rúbanisku nazbieral,
hneď cestou všetko vyzobal,
i odo mňa drel neustále.
Nie, neverte mu ani slova —
Ty priezočivec, koťuho!“
a ukradomky šturknul ho.
Ten, bôček hmatnúc, zvrešťal: „Ale!“
Tu ona: „Biť sa nevoľno!
No, počkaj, dám ja tebe, starý,
žes’ Janíčka tak poranil.
Nuž a ty vypľul by si vari,
keď dostal by si pod zuby,
há? Ľaľaď, aký ti to tam —
Poď, Janíčko, pre teba mám —
Tvoj brat ver’ sa mi neľúbi,
i zato, že ťa pohanil.“
Ondrejko, zostávajúc sám,
pomiatol sa a zagánil,
i ledva plaču ubránil —
„No,“ obzrela sa v smiechu spiatky,
„i ty tam už len rušaj hore:
ste oba deti jednej matky.“
A Ondrej rušal skokmo, spore.
Na prah sa posadili oba,
jak na koníka, čakali
a strežali, jak deti robia —
Nedlho bola na komore:
priniesla placka rúči oval,
už nalomený na dvoje;
bol maslom hrubo ponatretý
i žiaril ponad hlavy detí,
jak luzný kvietok povoje.
Jak podávala kavaly:
o závod vystrčili rúčky,
Janíček medzitým i mľasol,
a zrakmi k chvatu zaiskrili —
„Jankovi“, riekla, „aby rástol,
hej, väčší — na, môj synček milý!
Ty, Ondrej — tys’ mu ubližoval.
No, jedzte, žujte potichučky...“
I svitli obom štyri svety,
nastala doba pamlsiek
v kabáčkoch maslom natretých;
i rumádzgali opretek,
hej, hlvom — inu, zdravé deti!
Janíček najprv oči pásol
po onom, čím ho uderili
do dlánky; však len okamih
to trvalo, kým chuť si tvoril:
hneď i on vhrýzol sa a moril
ho riadkom zúbkov myšacích
a nôžkami vtom šimrikoval.
„Či dobrý je —?“ tu pýtala sa
ho Hanka, hľadiac s úľubkou
naň, jabká zdutej tváričky
jak hrajú mu, kým žve a zjedá.
Ten, polizkujúc prstičky,
„mh,“ kývnul, rusých kostrúbkov
(širáčky boli odložili)
otrasúc podrost roztomilý,
a nôžkou durknul do suseda,
že Ondrej odmykol sa zasa...
No, živô striebro, neposeda.

Keď pojedla si hladná chasa,
hájnička sama upomla
ich: „No, už choďte poľahučky,
hej, — bojsa by vás išli hľadať!
Za ciestkou prosto dodola
si iďte — Ondrej, povoli,
vieš, by i Janko mohol vládať.
I nebavte sa nikde tam;
a obíďte si Vlčiu jamu...“
Hneď siahli k zemi po klobúčky
a vstali. Janka vycmukala.
„ — A ďakujeme pekne vám,“
tak Ondrej. „Vďačne... Do školy
že chodíš, badať. Len sa uč,“
mu privetila, hladiac vlas,
„uč, môj syn, môž’ byť z teba kňaz...“
Šli. Pohľadom ich sprevádzala,
na prste pokrucujúc kľúč;
ba ešte im i privolala:
„A pozdravte mi vašu mamu!“
Lež sotva vnikli do lesa:
späť prifrňali zdurne, v kriku,
jak poplašené kurčatá
a než sa stihla dopýtať,
čo im? — čo ozaj deje sa?
chvoj pokryla ich riasnatá,
zmizeli vpravo vo smrečníku.
Zdúpnela: aké čudesá? —
Strmela; čula klopýtať...
I chvíľka len: a na vraníku
tu jazdec letkom trysknul z hory!
Nebodaj ten, čo oňahdy:
čo urobil jej na priekory —
ver’ on! — Veď ho tá uriadi! —
Vraníka bodnul, posmelil,
a zjastriac vôkol pohľady,
keď postihol ju predo dvermi,
k chalupe hravo zamieril,
pousmial sa a Hanke kýval
širáčkom zdobným k prívetu
(snáď bláhal si už, už sa míval...)
Neznala v prvom okamihu,
čo počať, jak sa zachovať,
tak zmiatlo ju to — veľmi, veľmi!
No skoro dopadla však stihu:
jej oňahdajší duše príval
vtom začal hruďou lomcovať,
hnev zvrel... I rúkla v odvetu:
„Čo chcete, pane, zase tu,
čo...? Znovek k zlosti, na trápenia...?
Ak s mužom mojím máte dač:
to príďte, keď on doma bude;
alebo cváľte si ta za ním...“
„I hroma! Nač mi tvoj muž, nač? —
Ja s tebou mám len do činenia,
prisámboh, s tebou!“ odpovedal
jej zhurta, medzi chachotaním
a s oka čarným pomihaním,
i z komoňa sa takoj zvedal,
„Jak? So mnou!?“ prekríkla ho žena.
„Vy chcete mne byť ku ostude,
ma vovliecť mrzkých do rečí,
na posmech priviesť, zohaviť,
o lásku muža pripraviť...?
Ó, to sa veru nesvedčí:
to mrzko... každý súdiť bude!
I iďte stadiaľ razom preč,
rušajte, kade drží cesta,
kým šianam ešte vašu hlavu!
Ja nie som... (Zlyhala jej reč
pomyslom, čo sa mu o nej zdá?)
Oňahdy, pán vy ledáky,
ste potratili šupáky:
tak naschvál — panská vôlička...
Sú v truhle, sa var’ nazdávate?
Hej (pokázala vtom na riavu),
tam v kadlubine vaše zlaté —
ta iďte si a vylapajte!
Ja Čajkuľa len, hájnička —
no mne s tým svätý pokoj dajte!“
Sršiacim fľochla pozorom,
poskubla zlobne na zástere;
s tým nazad šmykla otvorom
a treskom pripľaštila dvere.

Pán Artuš nehýbal však z miesta.
Jaknáhle z koňa zosadol,
za udidlo ho popadol
a nutkal žvastom ku javoru.
Ten zdráhal sa a zatínal,
i fučal, lesklú ježiac hrivu,
tu vzpial sa, tu zas trhnul k sporu
a žhavo točil zrakov pár.
No pán je jazdec ku podivu!
Len pokázal bič, kýsi čar —
a Havran stŕpol, pohýnal —
Však Artuš, i kým harce stváral
kôň, neraz stihnul kuknúť na ňu:
jak jazýček jej žihal, páral,
jak zmietala sa do úmoru;
vzdor, s Havranom že zápasil,
obzrel sa, vysmial zášť i hanu
a vášňou nedočkave zháral,
i neraz sa jej ohlásil:
ej, akú má reč rezkú, sporú!
Ej, aleže je za nevesta!
Vtom javorový o konár
pripínal koňa za kantár.
Keď pripútal, hneď k nej sa berie —
Však na druhý než stupil schod,
už treskom pozapadli dvere.
Na nenadály na hrmot
kôň zduril sa a stranou vrhol:
rozorval kantár, konár strhol
a uskočil. — Pán zžvastal však
a zašmihotal ku dôvere:
i zastal ani búre mrak,
len hlavou šumne pohadzoval.
Pán Artuš zatým hore schody
sa bral čo neúprosný hosť,
nedbajúc liché na nehody;
mal pôtok on už takých dosť,
a predsa zavše zvíťazil:
vrch obdržala dychtivosť,
bár anjelských sĺz tiekli brody,
bár kliatby naň sa sypal plam,
i neznal často ani sám,
čo všetko boril, otravoval...
(Nu, jedným slovom: vilný drak...)
Bol lepý ani letorost;
i kým si hrdo vykračoval
čo démon, zhubnej slávy jun:
ostrôžok zhral mu vírny zun,
sťa v pokyn, že tam istý šľak —
No, aké u dvier prekvapenie
ho stihlo, jak sa zarazil!
Chcel vnísť: a ajhľa, uzamčené
nadobro, pozde dorazil!
To urážka i potupa!
I búchal, volal, rozkazoval —
mnel vyvážiť a vyboriť...
Lež márne vzteky, úsilie;
v čas tvŕdze tvŕdz i chalupa,
ni chatrč neľzä otvoriť!
Zdnu ani šuchu, ani hláska —
Čupela kdesi zavile,
čupela — zhavranelá kráska!
— S tým vľavo uhnul ku pavlači
a ťukal, kukal do okien;
lež i dnu po nej ani slychu,
len ružová sa posteľ zračí...
Liezť, drať sa: predsa neni preň,
po takej nemôž’ po bodľači.
A kto zná, kam sa prepadla,
vo ktorú hniezda priehlbeň? —
Dlel, skúšal trápnu za hodinu.
Snáď šiky tratí, žarty strojí,
snáď... všako hútal, pomyslel;
stál, dochytiac sa zábradlia,
a dumal, v ťažkom dumal znoji —
Ver’ inú čakal na hostinu!
Až nezdarom sa domrzel
(i Havran šantil v nepokoji);
a urazenú stajac pýchu,
tvár zmraštil zhrdy návykom,
pošmihal rezko bičíkom,
a zostúpil.

Keď povysadol
na koňa, ešte poohliadol
sa k domu. Ten však ticho čnel,
jak prestál by bol nehodu.
Tíš — potoka len rujný špľachot;
nad horou prchlý chmáry let —
Hnul tedy ihneď k pochodu;
len vtom sluch zarazil mu chachot,
smiech uštipačný na dôvet.
I obrátil sa: zasinel
(smiech iste z onej tvŕdze znel),
päsť zbalil v útok, hnevom skypel;
s tým zahrozil sa, kliatbou ssipel —
a cestou zbočil búrne späť...

Kým skúška trvala tá hrozná,
kde, ako a čo Hanka — kto zná?
Jak oná panna v povesti,
snáď pod koryto tiež sa skryla,
tam dumala si o štestí: —
„Ej, ale som ho vyplatila!“
Nuž a ten chachot vyzývavý,
ten výskot ozaj nač bol, keď
vták ulietal už inam dravý...?
— Ach, ženám ťažko rozumieť —

Po všetkom zase išla k dielu.
I zdalo sa, že zosilnela. —
Jak páper schvatla vaňu bielu
u potoka, keď ponačrela,
a niesla, jakby v ruke nič —
sťa znôšku k úľu bystrá včela.
Jak cipulienka kochlatá
brúsila z kúta do kúta,
vo tvári celá vysmiata;
tu i tu si zhrkúta,
zanôti... Nu, a myseľ dobrá
je pravou rukou i u obra;
tá k práci — šťastný pohonič!

I podvečer keď povysadla
si na prah, jak to jej bol zvyk:
tiež radosťou jak keby mladla,
smev rôjil úst sa na kútik,
zrak časom k hore zaletuje —
Čistila gribky, kuriatka —
a v každom jak by pohádka,
jejž zmysel v duši rozrešuje —
Mužovi iste vyžaluje,
až príde, všetko — istotne.
Ó, ten sa zhrozí, čelo zmraští,
valašku hnevne pod schod praští
i zabohuje hrmotne!
A nech si popod nebo lieta
ten zbojec, čo mu mátal ženu:
neujde jeho postiženiu;
on vyhľadá ho, kde je koľvek,
a beda...! stratený to človek
za svoje chúťky lakotné!

Žalovať...? A či ona dieťa...?
Jej, možno, tiež by mrkotne —
Toť oňahdy jak mrzko zrel!
Snáď ešte by si namyslel —
Zná ho už, netýkané kvieťa!

Keď Michal došiel, nemálo
sa začudoval bol na dvore,
uvidiac, milom na javore
jak visel konár ulomený.
I takoj spytoval sa ženy,
čo javor jeho potkalo,
či vadil, ubližoval komu? —
Lež Hanka plecom kývla k tomu:
„Nuž, čo by?“ vrkla, „iste vietor...“
„Čo?“ Michal na to v zadivení.
„Netáraj! Už si zlyhala,
hej, potkla si sa, moja milá;
veď chvojka sa dnes nerušila,
dnes tíša...“ Jazyk sa mu plietol —
a Hanka sa mu — vysmiala.
IX


POĽOVNÍCKE

Les moja ríša, grúň je môj trón:
tam samodržec postávam zhrda.
Puška mi berlou,
ohnivý drahokam zdobí ju s perlou.
Len okom mrknem: lapajov zhon,
jakby ich splašil hromový zvon,
už kutá zbojcov do brda z brda.

A zbojci radom musejú v púť,
k podnoži trónu kajní sa derú;
trnú im nôžky,
v pokore želejú, skláňajú rožky...
Ja berlu vezmem: prevádzam súd.
Mnohý že šťastne uvrzol...? Blud!
Z tých každý milosť obdržal — veru!

*

Ani neoriem, ani nesejem,
predsa žnem!
Môj záhon tamok zelený les:
podsypal včera, podsype dnes!
Kedy chcem:
Výplaš durí, Zahraj skolí;
zakosia divoko,
zodvihnú na oko:
ponarazia do stodoly —
Pif! paf!

Nie som roľníkom, nie nevoľníkom
od pluha.
V lete či v zime rodí môj les!
Jak bola včera, taká i dnes
zásluha:
Zahraj skolí, Morho morí;
zachytia divoko,
podnesú na oko,
a ja sádžem do komory —
Pif! paf!

*

Za klobúčkom tetrovec,
ej, tetrovcove kosy;
pristanú mi — milá vec!
Ej, svet ma o ne prosí!
Prútik tisinový
hodím valachovi;
ej, nech si ho tam nosí
a starie sa do oviec!

U boku mi ručnica,
ej, zlatom vybíjaná;
ona moja družica,
ej, môjho do skonania!
Kyjak javorový
hodím valachovi,
ej, nechže sa obháňa,
keď prikúri vlčica.

Nielen ty, môj valaše,
ej, kŕdeľ pasiem i ja;
zavraciam ho do paše,
ej, kde samá ľalia;
ľalij-palij biela:
jasná-riasna strela...
Jak les kol sa ovíja:
potiaľ moje salaše!

Za klobúčkom tetrovec,
ej, tetrovcove kosy!
Skadiaľ ich mám? Moja vec.
Ej, pár ich nebo nosí,
nebo, keď sa brieždi;
keď číha na hviezdy,
ej, Mliečnou cestou ktosi,
ligotavý poľovec...

*

Ja som lovec spod Kriváňa,
nerobte mi krivdy!
Môj zrak je lúč slnka zrána —
moja puška isto ráňa,
nechybil som nikdy,
prisám, nikdy!

Skorej zájdem do dúbravy
než vy na záhumnie.
K vám zhon husí gagotavý,
ku mne sokol kolotavý
šibne, kráčuc šumne.
Prisám, ku mne!

Trielim, miznem cez úplazy,
sťa keď tôňa beží.
Tu ti roháč povyrazí!
Ja priam durk! veň poza väzy,
postlal som mu: leží —
Prisám, leží —

Vidím noci do hlboka,
jak len deň by žiaril.
Na polome ženích toká,
ona zhudrí, túžbou skroká —
Ihneď som ich spáril!
Prisám, spáril!

Na končiari zakrepčím si,
zatočím sa v klbku...
Zhvízda kamzík: nelením si,
nad priepasť odvisnem z rímsy,
tak ho spálim v hĺbku!
Prisám, v hĺbku!

Oňahdy ďas kýsi v hory —
každý smrek ostrvou.
Rypnem — že doň? Čerta! — Zory
krídlo spadlo; Kriváň horí,
pozaliaty krvou...
Prisám, krvou!

*

Jedlina, jedlina, ako tá noc tmavá,
nikde hviezdy, nikde svetla,
zajala ma, pooplietla;
či napred, či nazad, v cestu sa mi stavia.

Jedlina, jedlina, ako tá noc tichá,
nikde ruchu, nikde hlásku;
na môj postup, na otázku
ledaže osŕkne, ledaže zavzdychá.

Skoro ma domrzí, i vypálim do tmy:
v jedline sa ziskrí, zjatrí;
kročím, skočím jeden-dva-tri,
a stoj! — Zase sa len okolo mňa zotmí.

Pálim tedy, pálim, tak si sviecam v cestu,
svietim, snietim zlatým kvietím,
na plamenných krídlach letím,
letím z kraja kúzel k bezpečnému miestu...

Doletel som, tu som; jedľa pri chodníku —
U tej stál som na postrehu:
prišla srnka v hravom behu,
uľakla sa, zvrtla ako na zvrtlíku.

Za ňou, strelče, za ňou...! Šiel som, jak ma viedla,
búrkou trielim po jedline,
až mi každá stopa zhynie,
jej i moja... Ale svedkom si mi, jedľa!

V podobe srdiečka režem sľub svoj tu, hľa:
neustanem, neustanem,
kým tú srnku nedostanem!
Ľúbosť strelca nezná hraníc, sveta uhla...

*

Jak pútnik letom znavený
do chládku, kde zas okräje,
keď rozložil sa v spočin scela,
prach striasol, znojné krupaje
povytrel z brázdic svojho čela:
čas uchýlil sa k jaseni,
V dúbravách šticou, kremeninou,
na lieštinovom tu-tam kroví
a čistín drobnej travine
už hodne badať jeho stôp
tyk žhavý s čiernou spáleninou,
jak žeravej by od podkovy,
až lístok žihom stupaje
sa celkom stúli, zavinie,
sám v sebe, takhľa, nájduc hrob;
ostatné víchor dohotoví.
Po svahoch čo deň menej zdôb:
jak keby milou za rodinou,
toť v kŕdľoch letia k bystrine,
za klenom porost svíbinový.
Len les, les vyšej smrečinový,
jak raz sa v plášť svoj odeje,
ten nemení sa, nemení,
bol, je i bude zelený:
on obraz večnej nádeje!

Však jaseň má tiež svoje krásy,
kým zbojné neprikúria vetry,
tí zodievači prírody
a zhubci, vrazi — veru má!
I nad ňou v čar sa ony splietli;
je plná kúzel, lahody.
Hľa, nebo viac sa modreje,
má krajší zrak než v dusné časy
za leta: hneď sa usmeje,
hneď opäť v túžbach zadumá,
oblačných sklopiac víček riasy.
Slniečko, nebies kráľovná,
sťa kráčalo by v plesu sieň,
rozpustí dlhé lúčo-vlasy,
že liecu ani zlatý sen
prez obzor duše obrazový,
či ako hajná slučiek, stúh,
keď z ramien umkla šuhajovi
devica v tanci laškovná.
Na stráne jak by ohne zlietli:
dvoranou plesu do kola
sneť každá svieti, plápolá;
i lístky v ruže porozkvetli.
I lístky v ruže... Po chvíli
už zazrieš ich však plávať vzduchom
čo motýľov roj spanilý;
s tak prenikavým švistom, šuchom
sa točia, sťa by nôtili;
až poľnej klesnú do studnice,
snáď aby sa tam napili,
či ten svoj zánet zhasili,
ním vodné zafarbili líce.
Alebo v chodník vrhnú sa ti,
tak vyzdobia ti zemskú púť;
ty ale súcitom si jatý,
čos’ sladko-bôľne zvlní hruď,
čos’ nedá ti, bys’ po nich stúpal:
i zastaneš a nahliadneš,
že ony vencom boli tiež,
čo kedys’ nad tebou sa húpal,
kým blúdils’ slávou rozožatý.
Ó, jaseň má tiež svoje krásy,
má! Oko zrie ich, čuje sluch.
Nejedna rozkoš zavolá:
Poď užiť slasti, slobodienky!
Poď, svetom mieru zvládol duch;
čo sváru krešú o kremienky,
nezbedných živlov ustal ruch,
hrom válok sa viac neohlási.
I ovociny hojnosť koľká!
Žiadosti požehnaný spln
tak smavo žiari z vrchola
a vábne z vetvíc kuká vĺn,
poď, natrasiem ti do podolka!
A srdce ide plné túh,
jak zmyslov tiahne ľahký čln,
to chváta s prudkým tlkotom
posledné blaha požiť kúsky;
no ináč s duše životom:
bár zory tvár sa usmieva,
bár slnko zlatí vlákno sietí,
čo pavúk z nebies povaly
vždy ešte spriada ponad svety,
van ošmieta sa o halúzky,
kol liesok poskakujú deti
a grúňom pastier zaspieva —
v nej horkosť nebodajných túh,
jej vnady už-už skonali.
Tá želie, lebo pozná časy.
Blankytom, ajhľa, prchlý pruh
a gagot clivý — divé húsky,
hej, ony duši upomienky...

Ó, jaseň má tiež svoje krásy!

Na poliach spešný práce ruch,
hrabáčok výsky, piesne vienky —
až zaorie zas všetko pluh;
na horách v dozvuk bodré hlasy
a záblesk vatry večerom,
až sukovitú strávi kladu
a zasne až po jara vzruch.

Na horách v dozvuk plesy, hlasy...
— Veď ústredného od úradu
ten rozkaz došiel zavčerom
na polesného poslom v letku
pod vlastnou panstva pečaťou
(že polesný až uľakol sa,
uvidiac listu pyšný znak,
kás’ strela — uznal mimoďak —
kás’ strela priamo od vrcholca
podistým zamierila naň,
hja, obeť snadná z úkladov...),
ten rozkaz došiel krátkoslový:
Pozajtre nabok prácu všetku!
Tak dedič budúci a pán:
pán Artuš káže. Do Zápače
a Podvršianskych úvalov
prísť hodlá k honbe na roháče.
Nech tedy všetko vo zhode
sa pristrojí, nič povytáčka —
kde aký hájnik v obvode,
nech každý tak sa prihotoví,
by neminul sa s pochvaloul

A dnes je práve poľovačka.

Deň chmúrny nastal, popolavý;
prez lesy clivý tiahne švist.
Však len že došla družina,
vyniknul z húštin šumný voj
s pokrikom: „Tu sme! — Pánboh s nami“,
na čele statný Borivoj;
mrak, snáď že zazrel lesklú zbroj
i videl: samý hrdina,
hneď rozkyvotal peruťami
a už sa od bŕd pohýna;
i bleslo svetlo myslivcovi,
by zdarne cieľal na korisť.

Pán Artuš celý lovu plán
sám osnoval, od polesného
a sluhov zvedev všetky spady.
Ni jeden netrúfal si naň
dač poznamenať opravného;
pán, možno, nerád trpí rady.
Len Čajka hájnik, ten nám známy
(tiež rozkaz mal psov zapustiť,
i mocoval sa so svorkami),
súc predsa v svojom obvode,
kde všetky dokorán mu kúty,
ten rád by sa bol poozval,
prehodil jedno-druhé slovo
jak načim útok upraviť,
zvlášť by tok honby zodvihnutý
narazil stanie na pánovo;
no vidiac, sťa hláč vo vode
že každý mlčí, ba i sám
polesný radšej v torbe kutí:
prežuval skoro, prenechal —
len nevoľou čo zmnul si líce.
Veď sfrfrú iste i tí tam:
za mudrák, eha — zanovit!
(Bo darmo: prečo, prečo nie —
snáď ráznosť svoju pre strmokú,
že nedá zviesť sa do žranice,
je verný v svojom výkone,
i nemôž’ preňho šaľbiariť —
súdruhom stal sa tŕňom v oku.)
A v nestarosti o olovo,
i pušku že si vyskúšal,
už každý strmel nahotovo;
psov rákoš skučal, čenichal.
Vtom povel: „Hajde, na stanice!“
I rozpŕchli sa o závod
(v nádeji každý lovu kráľ):
ten rígľom k Paratovie lazu,
ten v Zápače skrýš hlbokú,
ten v úžľabinu, onen k rieke,
a každý inam v chorovod,
jak ohnivá by na reťazu;
sám Artuš zastal na paseke,
svit bdelý hrdom na oku.
Len chvíľka: a roh zahlaholil
i ostrý sponáhľal sa pisk,
psí zápäť ďavkot, štek a hles,
stá ozvien v priečnych vzbudiac bralách;
no skoro zobracal i pes
kol svojho kŕdľa — skôr než valach —
na stope stuha pozaskolil:
i mykla z tajných ležavísk
zver naplašená, vystrúc nohy.
Však štváč tiež neni lenivý:
nadarmo srnec zvrátil rohy,
by kolotavom po turnaju
uvrzol chuďas v temno chvoje —
i márny poston ,žitie daruj’
a pohľad očú smútivý:
vrah jeho nezná protivy,
zmôž’ všetky, aké zbehlec zvolil.
A strelci strážnej na postati,
vydýchnuc túhou hlboko,
splesali: „Ehe, už ho majú!“
a šepkajúc si: „Sem, sem käruj —“,
napätý každý tríma kres
i číha srdne rozožatý.
Tu razom paľba, durkot zbroje,
výsk, lomoz, kúdol široko,
ohlasov neskonalé roje —
v to tiahly výkrik heslom: „Varuj !“ —
Tak honom vzali celý les.

Pán Artuš striehol tiež a dychtil,
však márne. Práve v jeho cieľ
nič povyraziť nechce z chvoje,
ni stín sa dosiaľ nepriplichtil.
Smreč nehybne len kol sa ježí
a kláty drichmú ani bravy —
I jakže by sa nemrzel
on, ináč lovec šťastia pravý,
on, čarodej, on, vodca vojny:
kde zastal, že niet diela preň,
že honby prúd, tak bujný, svieži,
len jeho hradby obišiel!?
A zasmušilý, nespokojný,
dlaň ľavej tlačiac na hlaveň
(skvost pažby v slnku len tak háral),
zapískal súrne k obratu
(polesný len čul, už sa staral,
cez húšť sa kliesniac rohatú) —
podistým tak si umyslel:
šík lovu ináč rozostaví.
Vtom streľba znova a výsk: „Leží!“
a jak by všetko v priehlbeň:
len tupý hukot temnej vravy,
netedy záštek zašlých fén — —

Dosť opieral sa šeliem vzdoru
neborák srnec, zháňal dosť
všelijaké umy, povytáčky,
jak tých tam kŕdeľ zbesilý
ho stíhať vzal sa bez únavy.
Prv, ako by len tropil hračky,
sa skrúcal, fígeľ struhnúc mnohý —
No skoro zbadal vážnosť sporu:
i na znak, že má zmužilosť,
zdupotal ako obor pravý
a poukázal na parohy.
Nič naplat, dravcom: krv a kosť...
Čo tu? Kam? — Šibnul naspäť v horu:
tam, úfal, nájde posily,
tam utají sa, vypočinie,
a jestli ni tam bezpečnosť,
je poblíž v rieke, ňou sa splaví.
Tak hútal asi, jestli hútal,
keď zvirgal v háj svoj rozmilý;
však holub mu už odhrkútal:
jednako len ho trafili,
a, žiaľboh, rovno na komoru.
Ustrel sa, krôpky po travine...
— A strelci hneď ho obskočili,
pochlubujúc sa víťazstvom,
parohy chvojou ovenčili,
na pušky zdvihli s jasotom,
a pokrikujúc od povole
(nu, strebli iste tardimole),
ho nesú dolu závozom,
zaiste niekam do mohyly?
Jačoby! Nižej na poľan,
kde salaš boli rozložili,
ta niesli ho len, krížne-krážne
sa otáčajúc úvalom,
až došli k miestu, kde už pán
dlel v rozčúlení nemalom;
tam potom ticho, celkom vážne
na pažiť slávnou korisťou
ho jemu k nohám uložili.

Pán Artuš pomiatol sa zrejme;
konečne vďakou neistou
sa uškrnul, a trknúc v šij
roháča, vrkol: „Pekné zviera.“
Tu Habáň, hájnik na Čierťaži
(rád habe, i rád hrtan vlaží,
a vtedy on je všade kyj),
už nezdržal sa, slovo prejme:
„Hej, pekný, prosím ponížene,
zver,“ riekol, „pekný, ale vera
i hodne bol už otlčený;
nech čerti ma“, a tu odpľuvnul,
„tak predchodil mi ohlúpene,
sťa skrútená by dáka lajka!
Tak“, vtom na Čajku zaškuľnul.
„Na Viechach, prosím ponížene,
bisťuže iná hostina —“
„Jak?“ Artuš na to, podráždený,
„a čo je toho príčina?
Kto hájnik tu?“ — zrel vôkol hnevne.
Polesný stŕpol, preriecť chcel;
však Michal predišiel ho pevne:
„Ja, prosím, hájnikom tu, Čajka!“
a predstúpil jak na povel.
„On,“ ohlásil sa Habáň znova
(bár zrakom mrskal nejeden
naň, svrbelo ho na jazyku;
pomyslel: počkaj, neznesníku,
dnes priložím ti pod paveň —),
„on,“ žvastal tedy uštipačne,
„pán Čajka tu, hľa, hájničí;
veď poznať to i vpravo, vľavo —
Ak smreky o tom neráčia
rozprávať svetu prezázračne,
zver sama dáva tiež najavo:
tak zvláštne ku nemu sa chová,
jak kŕmil by ju vo chlieviku,
len on nech v cieľ si zastane:
bez toho, že by koho pýtal,
ba!“ posepnul sa za brucho,
„priam sama sa mu dožičí.
To majster, ale fígle schová —
pán môže obísť nasucho —
len jemu nech sa štedre zavdá,
nech, poznám dobre hrdláča:
pán-nepán,“ skýchal, „toť je pravda!“
„Hach, ty mne laješ, ožrane!?
Ty planec, dušo satanova,
ty? —“ vriesknul Michal a už chytal
hlavište. „Ticho!“ Artuš mračne.
„Kto spálil tohto roháča?“
„Ja, prosím —“ Čajka vetil chvele,
pot vyrážal mu v zrudlom čele,
tak zlosť ho pohla ledačia.
„Ty?“ pán naň zraky uprel lačné,
„ty? — Tu máš tedy lovčie právo!“
a vysolil mu zaucho.
Stál Michal čo stĺp zmeravele.
A rákoš jak sa počal hravo,
tak znevoľnene utuchol.
No skoro rozjaril sa zase
roj lovcov. (Michal, pravda, nie:
on trpel vnútra na otrase
a k tomu hany nadanie,
to pálilo ho zvlášte, škrelo;
lež darmo: onen jeho pán,
a nech si ho i zhanobili,
v svedomí nepocítil rán,
nuž nezronené dvíhal čelo,
na postať šibúc k poľane.)
Opätne hájmi zapustili
na útok, náraz skr a prez,
napružiac k tomu všetky sily.
Sťa na bojišti zvíril des
a prívalom jak vzduchom vrelo;
i oblak časom ľahostajne
sa vzňal a sadol na útes.
Niet kúta, kam by zradotajne
sa nevplantali, vetriac plen,
niet; prieval a či priehlbeň:
im všetko jedno — urrá, smelo!
zve rozmanitý hluk a tón.
A veru šťastne pochodili.
Les roztvoril sa napokon,
rozchliapil vzdorné hradieb brány:
i z obrovskej jakby zo stajne
sa statky jeho vyrútili,
hľadajúc spásu — nájduc skon.
Ten hurhaj na to rozháraný,
jak tleskol, šum hôr miliónlistý,
ten — kto by všetko opísal!?
Nu, niet viac príčin ku závisti;
nadostač zlatých mihlo chvíľ
pred zrakom, ktorý strehotal.
Kto strelec jak tra, neschybil —
kto ťarbák, zostal trčať v brynde,
hoc v mešku vláčil deväťsíl.
Pán Artuš tiež blist takej chvíle,
hľa, schvátil (hja, bol zastal inde):
i na tróne jak svojom kráľ,
zbroj u nôh, širák s perom v tyle,
zasadnul šumnej na koristi
a spokojne ju potľapkal.

S tým lov sa slávne ukončil.
Roh zatukotal v zvúcom výsku:
a strelci, čujúc známy kvil
(nejeden po ňom zatúžil)
prťami, dielmi krížne-krážne
(pojedni už aj so svorkami,
kto psinu šťastne dolapil,
keď skrsla, jazyk plaziac z pysku),
hneď nadol skärovali z miest
a podperení tisinkami
sa zhromaždili k stanovisku.
I takoj siahli ku merinde.
Tí ohňa v skoku nakládli,
tí opäť pripravili ražne;
dva (bezpochyby ťažko niesť)
zas kotál zdvihli, na parohy
by vztýčili ho na počesť;
tí... inu, každý dlubal inde,
jak rozumel sa do úlohy.
A než sa päť ráz ohliadli
pohorským svetom kolotavo,
už v nos ich udrel vonný kúr,
na raty zaškvrčalo právo.
Zasadli tedy k hostinám
(pes sliedil, jastril okáľom)
bez ponúkania do kolesa
(pán Artuš medzi nich i sám)
a chutnali si, v pozdrav lesa
pozdvihnúc občas veleždúr,
jak popadli ho poriadkom,
či jedni druhým ukradli.
No vôľa oná dobrá, pravá
len vtedy vlastne ako zmij
na slnku zhrala do liskava,
žvast, žarty, smiechy zavládli,
keď Artuš v jarej nálade
(bár polesnému k závade,
bo tento zmŕštil sa v tom čase,
jak malo by to do pomýj —)
rozkázal v pospas celej chase
zo svojich zvláštnych bateríj.
„Hľa, to pán!“ mľaskli, okúsiac,
a zápäť lepšie, dlhšie prihli —
Ich rozmar bujnel kamdiaľ viac.
„Hore ho, chlapci!“ povýsknutím
sa zhŕkli, „tuľa! hore ho!“
a už šij nahli pod neho,
i hneď by ver’ ho boli zdvihli,
vyniesli na štít vrchola —
lež zbránil zavčas pokynutím.
„Veselo radšej, do kola!“
zval ich a prstom skreslil kľučky.
Viac nedali sa ponúkať:
čo mladší hybaj poza bučky
sa rozskákali dubasive,
jak zajac začnúc prepletať
či hupkať, jak keď žaba skacká,
,mrň, fuzko!’ ,kŕ-kŕk’ žvastnúc k tomu,
i nezabudnúc zatúkať,
či valachovej na píštelce
zahvizdnúť dolín do prielomu.
Jak kde ktorému napadlo,
tak harcuje: ten stvára macka,
až psiny zvyli úzkostlive;
ten zasa sádže kotrmelce;
ten krepčí, podstaviac si klát;
tu-tam zas v borbu za pasy,
s pokrikom: „Hrmen... nevídali!“
dva chytili sa kamasi,
len tak im povievali käčky,
zväz stavcov prašťal posunutý:
tak zvŕtali sa, rimovali —
Opravdu herské divadlo,
pánovi zvláštnej ku požive;
smial sa, až vše mu zapadlo.
A starší, v ústach zapekačky,
povaľujúc sa na klesti,
tí dodávali ešte chuti;
ten staviť sa chcel o dukát,
ten jalovicu ku protive
zas núkal, dušajúc sa: nik
vraj z tých tam nezmôž’ jeho chlapa,
to Valibuk vraj z povesti,
stonoha pestvá na všetky.
To ešte viacej do ruvačky
ich popudilo, v tuhší cvik
sa zakvačkali ani v hänec;
no márna medvedia tam tlapa,
daromný úpor zrutecký,
kde líška otvorila tanec
a pribrala sa cifrovať:
konečne preds’ len jalovica
vrch obdržala; na dukát
však mráčok sadol zahanbený,
či závisť. Víťaz-zápasník
toť drží soka o hrdúsky
(dosť kričal: eha, iba krík...)
a vaľká čo smrek povalený;
i netiekla bár súkrvica,
priam karmen zaznel lovecký.
S tým na poľovné prešli kúsky
a čudné pristrihujú žarty,
jak to už medzi nimi zvyk.
„Hop!“ — zavýsknul vtom šibal Grapa —
„hop! — hybaj v drdy na komprdy!“
a Klockom, ktorý vedľa stál
a ústa zeviac v užasnutí
tam výmyslom ich naslúchal,
jak obrtačkou zakrútil,
len toľko, že ho nezrútil,
„šak,“ tážuc sa ho, vážne zdmutý,
„šak tys’ to dneska zabil capa?“
Ten zozbieral sa jaks’ a hrdý
sa rozkročil mu oproti
(istotne myslel: vážna vec),
i v pŕs sa buchnúc opach tvrdý.
„To verím, že ja —“ zmrmlal. „Var’ ty?“
ozval sa znovek nezbedník.
„Mhm... viem už, toho od tej šuty,
čo na Vida sa okotí,
šak, Juro? — Chacha, tetrovec! —
Hop! varuj!“ skríkol ihneď zase,
a než sa Klocok obhodil
a vyhnúť stihol, už v tom čase
sa cezeň hupkom prehodil,
čapice mu v tvár schľapiac party,
i spratal sa do rozsedliny.
Smiech, až sa skoro váľali —
(Pán Artuš k ústam vzniesol ruku;
veď bolo to tam do popuku.)
No vidiac, Klocok jak sa srdí
a skrúca, kde ten posmešník:
„Ba, pravda!“ razom zvolali,
„on zabil capa... nikto iný!
A poneváč to prvý zver
(diktoval starý poľovník),
čo Klocok zmoril mužnosrdý:
staň sa mu právu po starom!“
Priam obstali ho na výber:
dva veniec splietli z borievčiny,
dva zatrúbili na slávu,
dva Klocka rúče pozdravili,
dva ale chvatli ohavu,
na mravčí kopeň uložili,
a Grapa po ňom ramárom...
Smiech, chachot znova nehorázny —
Tak šantovali. Iba Čajka,
ustlav si blízko k pahrebe,
bol tichý, mierny, zdržanlivý.
Jak práve stvárali tie divy
a Klocok držal... (hľa, tá lajka!),
usmial sa síce chutne tiež,
no zvrtel hlavou, vrknúc: „Blázni!
A Habáň? — Inu v kotrbe
on vláčil dosť, až tŕpli plecia,
mal ďasa, aký vše ho zhuckal,
i dosť sa plantal spočiatku,
kde Čajka meškal zavalený,
dym z pípky kudliac vo svet prázdny:
no (snáď že viac lial na lemeš,
alebo trímal pamiatku
a videl krížik naznačený),
včuľ darmo, k Michalovi predsa
sa neosmelil prehovoriť;
u jalovca sa hniezdil, kľuckal.
Napokon ale predsa len,
keď driemot prevliekla sa šajka,
si ducha pridal ticho zboriť,
zahundrúc: čo ten kuje hen?
„He, Mišo, vyhasla mi fajka,
skoč, dones uhlík!“ poozval sa.
„Nehliv tam ako trckoreň —“
Ten avšak leda mrdnul plecom,
ba ani sa len neobzrel.
„I, nedurdi sa,“ Habáň zas;
„či urval som ti i len palca,
ha? — Bolo to tam! na lopate —
a tu ti s vredom hneď i kvas!
Alebo voľakto si myslí,
že ja už celý povrheľ,
i prídem čajsi zajtra s vrecom?
Nu, uvidíme totú psotu,
na koho prvej príde mráz!
A potom — hanbiť sa môž’ veru! —
môj roztomilý kamaráte:
čí chlieb ješ, toho skáč i nôtu,
vieš...?“ (Artuš zakúsnul sa v peru.)
„Hej, chlapci!“ žvastal Habáň ďalej,
„mne práve skrslo čos’ na mysli,
to hlávka! zasvitla mi vraz!
Viete čo...?“ Čeľaď hádala.
„Iď, Grapo, takojúčko nalej —
tuž dneska máme Michala!
Čajkovi nášmu toť deň mena!“
„Tak je! živ...“ priskočili všetci.
„Cit, kompánia veľactená,
myšlienka u mňa povstala:
ja hoden prvý preriecť k veci!“
tak Habáň, stojac nahrbený.
„Michale, počuj — nesrď sa,“
započal, „hnevy v čerty ta daj!
Vieš predsa: slnko nezapadaj —
Hrom doňho, kto je zanovit! —
Tu vinšujem ti zo srdca:
čokoľvek žiadaš, nech sa splní,
a čo by bolo ako moc!
Tvoj život dĺž sa ani niť
cez zimu z kužľa tvojej ženy,
tej rúčej — hech, jej mužom byť!
Huj, bisťu! — Nono, neškrť sa,
radš’ vypľuj, čo ti zalíha;
čert ho vie, žes’ tak presolený! —
Však skončme: inu, dobrých vecí
maj v každom kúte dostatok,
štok vrchovatý, hrniec plný
a nevykyp ti — V ostatok:
zbroj nech ti nikdy nezlyhá,
ni, čuješ...“ „Ale, blázne, iď!“
prerval ho Michal, „nebľaboc!“
a už sa titlal do halieny.
„Ba múdre rečnil —“ tí zas všetci
v krik, Habáňovi na pomoc,
i radom slopú prípitok...

Pán Artuš bol vo vytržení...

Ďavk skvílil v brdách. Túlaví
psi prudkým honom zaskolili,
a poľovci kde salašili,
skúšajúc dúškov priestrannosti:
oproti z priečnej húšťavy
tu jeleň, desaťparožniak,
vyskočil s okom rozháraným,
a vidiac, medzi akých hostí
to vkĺzol, hybaj hore rígľom,
ozlomkrk trielil v divokosti!
Kruh strelcov skoro zrazil šľak,
v dycháčoch zmrzli ohlasy;
neznali: ako? čo s tým fígľom?
„Marš!“ zreval Artuš, „rušaj za ním!
Či oslepli ste, mamľasi!? —
Hej, Čajko! Keďže pašmeš rád
a zver ti prívetivá ovca:
tož ukáž týmtam ochlastaným,
jak treba divoč pestovať!
Chcem, aby padol — rozumieš?
A čo bys’ za ním na kraj sveta —
zlyháš-li, nie fľask potupy,
lež — skúsiš potom, ká ti veta...“
Ni nedoriekol, boli preč,
hor’ strminami do vrchovca
frňali zdivelá čo spräž.
Polesný hľadal okolky —
no vidiac, ako ho pán zmeral
pozorom zvláštnej otupy:
zobral sa voľky-nevoľky,
a fučiac (inu, hodne bol
upaslý, i toť rozmohol sa),
zdýmajúc čajsi ako jež,
do vrchu ťarbave sa štveral.
Pán Artuš ale do jalovca
zašmaril pušku odporne,
so sebou tajnú zviedol reč,
a hvizdnúc si švitorne,
skäroval vľahce lesom vdol...
Kam? — Čomu ozaj strojil lieč? —

Kol hájnikovej chalupy
je ticho; nikde žiadna vrava.
Len prievan čo vše vystúpi
z pŕs horských a v hre zvedie švist
nádvorím: teraz javora
zažlklý porozčechre list
a opäť k dverám pitvora
sa oprie, tými povrzgáva.
Len ten zvuk — no a tamto riava,
jej jesenný stesk, clivý bôľ —
ináčej pusto navôkol.
Kde Hanka? A čo asi stvára? —
Nu, kde by bola: v izbe dnu;
a jak vždy, má i robotu:
zle pokŕpala, nuž, hľa, pára,
i nemálo sa pritom zlobí.
Veď to i vskutku kási kára:
čo jedna ihla, bez ucha,
alebo prask! sa ti jej zlomí —
No, to by ešte bez pohromy:
napokon dobrú našla predsa;
lež vtom tá lósu pleťucha,
to pád, nebodaj letel drak —
jak len tra, všetko rúče zrobí,
poskladá, bedlí na všecko,
i zbodne, by sa nehlo z miesta,
tak hmyrká štepkom, kadiaľ znak,
tož oná zajačkova cesta;
došila — skúša oplecko:
rukávce boli naopak!
„Bodaj ťa, bodaj!“ stisla plecia
od divu, „veď to do poroby...
To Michal zavinil, len on!“ —
Keď ráno bral sa na pohon:
poharkali sa. Ona riekla:
„Ty, Miško, abys’ rozum mal —
vieš? Poľovačka hračka z pekla...“
„Ľaď!“ spurne on sa poozval,
až zdesila sa neborká,
„hm, kedy ja bol bez rozumu?
Ba!“ výsmešne ju premeral,
„ba pravda, chluplo mi do umu:
od teba, Dorka-sýkorka,
som zavše si ho požičal!
Šak? — Dáš mi i dnes z neho, dáš?
Daj, šupni semok do taršule,
a zmudrieme ti ja i gule;
daj, prosím — “ Pomaňkal ju v čelo.
„Iď!“ trhla sebou, „netkni sa ma!
Iď,“ v duši sa jej vpravde cnelo,
„ty iba vždy sa posmievaš,
to zato, že o teba stojím!“ —
„Hej, by ťa roháč nepoklal,“
on hlasom dodal plačlivým,
„nuž preto sa tak veľmi bojím;
a potom — cez deň zase sama,
neblázon! dvojstý naraz strach!
Ak by tak z hory dáka saňa
či černokňažník, Rarach-kraľ,
alebo lesný muž, či panna —
a chlapa doma nemáš: ach,
ach! to by bolo do zblaznenia...“
„No,“ pretrhla ho, „mlč mi s tým!
Nie dieťa som, a bárs len žena:
o seba sa ja netrápim;
ta z očú mi! choď, háj si iné!
Kam zabral si sa, skoro ruš’,
a kľap tam trebárs i do týždňa!“ —
Stál Michal, žmurkal, nosom krčil.
„Hneváš sa?“ zvolal, ale už
vtom pleskom mykla do kuchyne,
až kloptov okraj podletel,
jak sršeň, v tvári blkot ruží —
Oželel, že ju napaprčil
(toť priekami sa láska tuží);
i bol by iste ešte šiel
ju udobriť, nech zora vidná
ho neupomnie na povel
ku honbe; privolal len ,zbohom!’ —
Ledaže ušiel, Hanka tiež
sa prebrala. Ten pozdrav krátky,
snáď práve, že len ledabol,
hnev pritlačil jej celým stohom
a ľútosť z neho vymohol;
tvár pred ňou vlastnej tichej matky,
keď otec ju bol okríkol —
I karhala sa: „Ó, ty jež!
Ty dudok! Bunkotavá čmeľa!
Ty už pre pletky ľúta saň? —
Nič po nič ty už hnedky chren
bys’ trela pod nos? — Pekná láska!
Var’ vsadil ti bol ogrgeň?
Ba, neskrivil ti ani vláska! —
A ak slov tvojich nezabudne
a k túlankám by navykol:
čo potom?“ — Žasla: „Božechráň!“
a chvatla k srdcu: ťažko — trudne —
Deň celý bola omrzelá —
a trval ozaj za týždeň,
bez konca-kraja. Napoludnie,
myslela, naraz odbaví
i trochu rannej potravy;
no jak ju vniesla na almaru,
tam svieti, bŕzne poteraz:
chuť nedošla, ač slnko bludné
už hodne kväclo k hlavám hôľ.
A práca? — Horký z miesta chcela!
Či počala dač dnu či von:
nič od rúk — plno nepodaru,
sťa keby bola okľavela.
To hrúza! — Zmeravele stála;
priam však ju oko svrblo zas —
to trela, až jej celky zrudne —
I havranisko sadlo raz
jej na povlač, pred oblok práve,
a ,kŕkŕ!’ vrieska brbotave —
Juj! preletel ju ľak i mráz;
tĺk chvatla, že ho trepne doň:
tak konečne ho zažehnala —
A predsa — obrátila v hlave —
nech súdi veci, ak chce kto:
len Michal príčina, len on!
On spôsobil tú haravaru,
vzal um jej, vôľu, kľúčik zdaru —
istila, skubúc oplecko...

Navonku tíš... Až spoza riavy,
kde krovín mítor s jedlinami,
ktos’ zadruzgotal porostom
a začernal sa príkrov hlavy
(podistým sliedič za ryndzami),
však hneď zmizol: lebo vtom
pohorským svahom oproti
tu strelec vylupnul sa z hory,
muž strmý čarnej lepoty —
pán Artuš... Sťa by koho stíhal,
zobracal sem-tam palné zory;
načúval — kročil a zas číhal —
S tým obkolesiac chalupu,
keď videl, že nič na priekory,
na dvorec šupol kradmým zvykom
tak doplužil sa ku schodíkom;
a tými hybaj hurtom dnu! —
Čo a jak Hanka, keď hosť vkročil:
nevedieť (iste skamenelá,
zabudla uvítania vďak,
keď zrak jej úšker diabla zočil,
stál známy pred ňou vlkodlak
a okáľama žhavo stočil).
No pár ak bleslo okamihov
kol domku v rezkom šumení,
javora sčeriac okrasou:
už vrava zahrmela smelá,
až oblôčok sa otriasol.
Podistým výčitiek sa zdvihol
roj osí, z hniezda zdurený,
rozdrážil v iskier kololet:
by vzteku svojho obsah zlostný,
žihadiel všetky tŕne, ostni
vraz metnul vo tvár zvoditeľa,
či zapudil ho k sitnu späť.
Po zvade chláchol pochlebný
zas — vábny lákot na oprátky
a čankot, podchyt ohebný:
vzdor zápäť, cuvot strmý, vrátky,
i odvrk, zvyklý povŕhať —
Vtom živý, súrny, prosebný
vzlyk; sťa by toho, ktorý vidí,
že veľa síl tam premrhať
mu — i viac než ich v sebe tuší,
by stačil zvrátiť úpadok,
a komu ďalších nadávok
zbroj planá v čistej jeho duši
už rozhodne sa hnusí, bridí.
Však márne: prudší svár a krik,
a lomozu sa strhlo vrenie;
za okny mihotavé tiene;
poľuje čajsi svevoľník...
Rut, dusot, hrmot jak v deň súdny;
v to ,rata!’ všetkých nerestí,
že skaly by sa pukla blana;
ozvenou však len chechot, besy.
No pablesk, čo jak tenký, vľúdny
zatleje v každom neštestí,
svetielce mušky medzi kermi —
i obeť už-už doráňaná
uvrzla izbenými dvermi
preds’; s povýkrikom: ,Miško, kde si?’
útekom hnala cez pitvor.
Lež, žiaľboh, ni tam spása, schrana:
ďas už jej zastal na odpor,
a „Hohó!“ vresknúc, „okovaná!
Ja nezdolať ťa, potvoru!?
Ba prisám —“ znova neochable
boj podujímal k úmoru.
„Stoj!“ krikla žena rozzúrená,
„späť! Netkni sa ma, hnusný diable!
Na boha zručím svoju vec,
ty nútiš, bych sa prehrešila!
Vidz!“ z klina schvatla záražec —
„Ak neustaneš, jak som žena,
viac neprekročíš toho prahu,
bezbožník... varuj!“ Postupnutie —
„Ľaď! amazonka roztomilá —“
„Hach! — Zbojník! — Tu máš napokon...“
Pán Artuš zrúknul, schrčal dute,
zvrávoral — skydol na podlahu —
„Juj!“ — Hanka desnú kviľbu vzniesla,
„krv! — Pomóc! Miško! — On mrie, on —
Môj bože, čo som urobila...!“
a kŕčovite cez prah sklesla.

Tu Michal — celý uzváraný.
(Pán zmiznul: to ho pokoja
zbavilo, hneď čos’ zlého šípil.)
Dorazil hronom príboja.
Za chvíľku obzeral sa v strany,
naslúchal — skoro však sa vtípil
a hurtom šibol k chalupe.
Lež už hor’ schody — čo tam zrel!?
Na prahu krížom žena zbľadlá;
v pitvorci Artuš ustretý,
a v krvi — siný, umretý —
záražec — zrovna vraždu hlása —
Ver’ hrozné! Obraz nevídaný!
A všetko k jeho potupe,
nezmazateľná škvrna hany —
I nediv, toho od divadla
že kryhou skrahnul, skamenel.
„Ach, Miško,“ — žena prebrala sa —
„tys to? — Ó, že len teraz, ach —
hľa, vidíš — to ja vykázala,
ja skántrila ho — hrôza, strach!
Ja, beda mojej sirej hlave —
Ó, že som prv ti zamlčala...“
Vzlykala pritom usedave.
„Šak neľutuj ma, nechcem, nie —
pošliapaj po mne po ohave
za mena tvojho stupenie!
Vedz však: ja vernosť zachovala —
ten nútil... huch!“ — „Cit! Všetko viem,“
dovŕšil súrnym spechom Michal
(zrieť bolo, slobodnejšie dýchal,
i tvárou zvláštny zhral mu svit),
a zdvihnúc Hanku k sebe: „Sem!
sem, ženo moja —“ pevne riekol,
„poď k svetlu, bár aj pri pokore —
Tam k totým žiaram, v boží byt
(prúd pozdných lúčov nebom tiekol),
ta, babo, ihneď vzhliadni hore!
Dva prsty zdvihni pekne spolne,
i prisahaj mi v božie meno,
na blahú Bohorodičku:
že všetko, čo len vykonám
za svoju — tvoju dušičku,
prikryješ i ty sväto-sväte,
ni neprezradíš nikomu —
Prisahaj tedy! — Čuješ, ženo!?“
Bo náhlil, ona mimovoľne
(v jej mysli svet, ach, tak sa mätie,
pohroma stíha pohromu)
pokľakla chvelé na koleno,
i vyrkla slovo: ,prisahám’.

Nedlho došli poľovníci.
Vesť Artušovho zablúdenia
rozkúrila ich vo víchrici
po horách kutajúcich, až
konečne Podvršiansky svah
ich zlúčil, kde mdlí od trápenia
sa spovedajú: „Niet ho!? — Máš! —
Var’ macko dáky — ale, bah!“
Tu Čajka, srdný vzdor na líci,
bez otáľania povlačou
popošiel, očujúc ich zbeh,
a zrovna, jak by to len hračka:
„Daromnô brúsiť po pekliech;
sem,“ kývnul, „tuť je panák váš! —
Nepravda, vydarený lov?
Mňa vedel pohnať za roháčom;
sám ale — čo tam poľovačka? —
medzitým kul už na ledačom,
kul, ďablec, zháňal svevoľu.
Vraj lepšia korisť moja baba —
a hybaj cudzí na chodník!
Hájnička, myslel, vábcu zvykla —
tak hútal hádik a šuch! — Jaba!
Poľahlo — hrmen prabohov!
Nu, skolil som ho pospolu...
Zaplatil pokus, záškodník!“

Hanka len teraz zvedela:
nač prisahala. Krušno zhíkla
a k operadlu primrela...

Ostatní stáli ani skaly.
Des rozletel sa po tvárach;
i slovko prehodiť sa báli.
Až Habáň odvážil sa: „Jach!“
zabručal, „predsa si raz postlal,
preds’! — Driečny hájnik, ačidali!
Šak bisťu sme už doskákali —“
Od Čajku však hneď svoje dostal:
„Čuš, ľabo! Čo ťa do teho...?“

Polesný, čo tiež stĺpkom zostal
bol stáť, i súžil sa a mučil —
už nezdržal sa. „Chycte ho!“
zareval. „Ešte brechať má tu?
Hneď a hneď svorku — slučky naň —
A tuho ruky ku chrbátu
mu skvačte, by sa škripcu učil!
Že nezvirgá vám, boh vás chráň —
— Och, že som vraha odporučil!“

Lež Michal: „Pane, netreba.
Nebojte, nie! — Mňa vešať budú,
ste svedci všetci, že mňa len...
Viem, kam mám, ručím za seba!“

A leda svitlo v druhý deň,
sám rúče oznámil sa súdu.
X


Ach, zloba dvere nájde všade!

Daromne bezpečíš sa zhrda,
že veď val rieky obteká
či plotom obstali ťa brdá:
ver, všetko márna opeka,
kde ona rozhodla sa k zrade,
sieť klamnú k činu rozvlieka.

Aj k Čajkovcom toť prerobila
si otvor hustej na ohrade.
Bárs hora ho tmou priclonila:
odkryla tichý lásky kút
preds’, vetvy zdvihnúc priliehavé;
a jak len diabol sám je vstave
človeka blahom povrhnúť:
bez šetrnosti, milosrdia
na onen strom sa oborila,
kde hniezdo uvili si práve,
v ňomž, až ich práca zmohla tvrdá,
tak radi učupli sa vše
ku srdcu srdce, hlava k hlave —
sťa holúbky dva hrkútavé,
v sny prejdúc plné rozkoše;
i jak sa tak naň oborila,
drmala, triasla potiaľ ním,
až s koreňom ho vytruštila...
To koniec jedle. — Nuž a z hniezda
čo? — Strapy jeho pošli v ples
veterný, v háj sa rozleteli —
Tak v nociach, keď sa zrumí hviezda,
vše vídať nebom jesenným
úlomkov kŕdeľ bleskoskvelý
v ten istý čierny padať les.
Jak ináč razom na Podvrší!
Púšť, mŕtvota — a z mračien prší —
na okne havran krákoce,
a víchor dvermi vrzgoce — —

— Po onej strašnej udalosti
a uväznení Michala
čo zbudlo Hanke? — Čo by iné?
Bárs nevedela od starosti —
ku rodičom sa zabrala.
Chýr predišiel ju — ako by nie?
Už dobrý ako frčí v svet —
a zlý? Och, to rut divokosti —
nie, takých krídel vtáčích niet!
Len o ňom melie po dedine
jazykov rezká praktika:
kde, kedy, čo a jak sa stalo.
Pod uhly len to totožno,
v mizierkach tej len o novine —
a pravda, kamdiaľ v horšej sline —
„Veď to aj hrôza veliká,
k tej pridať veraž’ nemožno,
keď skutok sám už celé bralo!
Toť pýcha — už jej úložno
(tak tu-tam kmotry pri trlici),
máš! Sebevoľnosť potrestaná:
z Podvršia rušaj k šibenici!
A ako sa ti vypínalo —
Habáňka dobre veštila:
čľup v kaluž žaba z močila —“
— Ach, v ľuďoch nieto zľutovania...

Ač noc už bola zvesila
údolím temné svoje stíny,
i mesiac v oblak skryl sa dumný
a poľom iba vetra švist:
preds’ Hanka k sadom zbočila,
pominúc cestu do dediny.
Sťa zlodej vyšlý na korisť,
tak plúžila sa poza ploty
a potkýnala opreteky,
až skok! — i bola na záhumní.

Tam povydýchla z úzkosti:
že ak tak preds’ sa s niekým stretne;
ten vidiac stvoru zbabušenú
sa chvieť jak osikový list,
priam prikradne sa ošemetne
a strhá, zlapá, pozná ju —
i skríkne: „Hohou! sem sa, ľudia,
sem! držím zbojníkovu ženu!“ —
a ľudia sa už zbiehajú,
ten povraz, onen nesúc vily,
a v chvíľke v kruh ju obskočili,
päsť zatínajú, hrozia, súdia,
jak čítali by vo svedomiu —
i richtár došiel v náhlosti;
ten, akže ináč nerozhodne
— tiež pytač kedys’ opozdilý —
tož aspoň vycuzdí ju hodne
a bársi z otcovského domu
palicou vo svet vyhostí.
Od toho pooddýchla, hľa,
nešťastná, blízko čujúc vráta,
by zavčasu sa schovala;
i takoj otvoriť ich chváta.
No teraz len čo zbadala,
v jak krušnom nachodí sa stave!
Len teraz zhliadla ťažkosti,
až v boľnej zvírilo jej hlave,
ťažkosti, strasti opravdové:
jak asi pád ten znesie mať?
A otec čo na všetko povie? —
Mať uzná, utíši sa snáď —
lež otec? — Ó, ten vztekom zháka
a vzblčí hnevom ani šarkan!
Podchytí obuch ako kôl
a — darmo rata z všetkých strán —
zdrúzga ju sťaby v medzi kriaka!
To však by krátky pre ňu bôľ,
i sama v tomže okamžení
by stihla v mlynskú hupnúť pláň,
či hlavou trepnúť hen o parkan;
lež Michal, Michal! — ako s tým!? —
A na toho tesť rozzlobený
sa oborí len s všetkým zlým,
čo na jazyk mu podá slina.
Bude mu strašne bohovať;
zahreší, až ho poldedina
počuje: ,Ver pekný zať,
hej! — bodaj by bol zlámal väzy,
keď prvý raz sa zabral k nim! —
By žalárnej zhnil na reťazi,
a keď ho styknú na šibeň,
by zdochýnal tam za týždeň!
By... zbojník, mordár...!’ Také veci
a horšie otec bude stvárať,
a ona musí mlčať predsi,
vyvolať nesmie: ,Mrzká lož!
Môj muž je jak ten mladý deň...’
A to jej bude dušu párať,
to v srdci ostrý zvŕtať nôž! —
— Ó, ako dlho v humne stála,
nevediac, vrátiť sa, či ísť —
kde, ako stroviť trýzeň, žiale?
O prielaz lakeť — vzdychala:
ach, keby nebo chcelo kárať,
i vôdra ťažká povala
by prasknúť mohla... áno, ale...!
Jak dlho... než sa odhodlala:
nech príde s bohom, čo má prísť!
Pitvorom ohník kozubový
žiar vrhol prez dvor prejarkú
a rozstrel na plot lesinový,
keď vošla Hanka. Chudina,
len toľko, že nepadla z nôh.
Mať upustila topárku
a skríkla divom: „Hana! Och —
och, dievka moja jediná! —
Nuž pravda predsa, od susedy
čo počula som na mrku,
že Mišo, Mišo hrozný pád!? —
Ja, že len mrcha sveta zvedy...
Och! (ruky lomiť počala)
i snilo sa mi, hľa, to samo.
Joj! keď tak otec príde z hory —
poď, ukryjem ťa do komory!
môj bože...“ A jak naposledy
už mali by sa uvídať,
kvíliac si padli kol krku —
mať: „Veď som si ťa vydala...“
a dcéra: „Mamo moja, mamo...“

O chvíľu vtiahol gazda s drevom.
I len že pozastavil spräž,
zhôkajúc hlasom mrzutým,
už obrátil sa k izbe revom:
„Hej, stará! Kde si? — Počuješ!?
Vieš, tvoj zať čo vyviedol hlavný?
Sto bohov v jeho materi...!
Máš kaše na čertovej pavni,
navarila si obžery,
chlíp teraz i s tým štencom svojím!
Ty... (pridrhol sa pohnutím) —
Nech fľochne mi len do dverí
ten pačrev, len nech — jak tu stojím,
tej suke hlavu odkrútim! —
— Hô! — kdeže zase kľapčíš, Števo!?
(Parobok — nebodaj sa schoval.)
Čo neodbíjaš kramlice?
Var’ z kolies samo skočí drevo,
há?“ a už kmásal ho za käčku —
„hej, tebe tvojej do štice,
trúp!“ hodil reťaz, zahromoval —
I frflal-mrmlal, pri mesiačku
jak skladal, dvíhal, uvaľoval.
No pravých súžieb, nerestí
len potom nastúpili dni
pre obe zúbožené ženy;
sťa dračisko tam v povesti,
tak riadil gazda rozzúrený
po dome, kamkoľvek sa schýlil,
klial, hromžil, drúzgal, sekal, pílil —
Čo deň, to nové bolesti,
a nedochádzal posledný.
A aby miera zvrchovaná,
zmut nový ťažkej do úlohy,
keď súdne došlo pozvanie
(v otcových očiach strašná hana!):
tu Hanka k svojej obrane,
hoc lomili sa pod ňou nohy,
chtiac-nechtiac i to vykonala:
luhala drzo, vedome —
by sľub svoj krehký zachovala,
svoj zločin zniesla na Michala,
na toho, ktor’ho milovala
nad všetko... Ó, jej svedomie!
I v tom zas nová žravá rana...

Otec

Či zdostač som ti netrúbil
do tvojich zadubených uší,
dievčisko: daj si pokoj s ním!?
Už parsún sa mi neľúbil
s pozorom sťa vlk gánistým —
hneď znal som, zlý duch že v ňom čuší!
Ale ty, krutý zanovit,
čo? — vždycky len zaň si sa drela,
v dedine len on jediný,
sťa vedel by bol porobiť —
paholok — aby v jeho duši!
Mám zaťa teraz — vyvrheľa,
mám! Uctil tesťa šediny,
i poustlal mu — na tŕninu!
Raf doňho jarabatá strela,
v pažerák jeho zločinný...!

Dcéra

...Och, ňaňo: mne pripíšte vinu,
len mne...

Otec

Čo, — tristo hrmených,
ty zastávať ho budeš ešte!?
Sem, lemeš vyskubať ti, kliešte!
Sem topor, ostatný tvoj dych —
Alebo keď ho zastávaš,
si hriechu jeho spoločnicou,
dom obraciaš mi na Sodomu?
No, breš! — To nechcem tvojej pary,
šak ani bývať s takou zlicou;
hneď a hneď prac sa z môjho domu
a nikdy sa mi neukáž,
ináče beda, beda ti...

Tu buchnul o stôl, až sa uhnul
pod ťažkým päste úderom;
na dcéru palný hodiac zrak,
hrozive zastal, skalou stuhnul.

Kol úst hra, potrh desnej muky,
sĺz výron z očí bohatý —
postúpla Hanka od almary
i plúžila sa ku dverom
a bez márneho slovíčka,
len skľúčiac ponad hlavu ruky
a zafikajúc trošíčka,
šla...

Mať vtom skríkla zúfalá:
„Čo stváraš — bože! — starý, starý!?
Máš rozum? — Horký! ani mak —
tys’ otec? Ibák — vlkolak!
Joj...!“ a za dcérou bežala —
Divákov tu-tam plné špáry —

Tak išlo to, hľa, v tomto dome:
deň svital, mrkal zmráčený.
Nuž nediv, toľkej po pohrome,
čo rodinku v ňom zasiahla,
po toľkých zmutkoch haravary,
hryzavých súžbach, trápení:
mať, neborka, že obľahla.
„Oj, dievka moja,“ riekla raz
oslablá, bledá ani stena,
„ten otec preds’ má pravdu v mnohom...
Na reči toľkých, na odkaz
mali sme riecť len ,spánombohom’
Mišovi, a nie sa s ním pliesť;
nebola bys’ sa zaväzila.
Do akých pýtali ťa miest!
Sťa vtáča by si bola žila —
Dnes? — Ani hniezda ani mena,
si biedna, nešťastlivá žena,
ach, bože... čo to za potrest?“
Hanka len hlavu zalomila,
oprela sťažka o pelesť,
i zaupela usedave;
a tak jej prívet ten v sluch tlúkol
(mať hladkala ju chudou rukou),
tak do duše znel dotierave:
len toľko, že sa nezradila!

A darmo zelín viazanica —
nadarmo próby ľudských rád,
nič nevedeli tentokrát:
mať skoro na to umrela,
zachvátila ju úložnica.
Bôľ Hanky, jak to videla,
keď drahú mater zrela stuhlú
na doske, milosť anjela
v komore mrku pod tieňami...
bôľ nemožno jej opísať!
Jak zobjímala tú jej truhlu
a bozkávala zas a zas,
v čas pohrebu! Jak vykladala!
Pri odobierke rechtora
bez miery jatá neresťami
jak vztýčila sa kŕčovite
— až húfy vôkol prejal mráz —
a chvatnúc k srdcu, zbedákala!
Verš každý tak doň ťal a pichal!
A keď už tajšli zo dvora
pri krušných zvukoch: ,Miserere’ —
pod kviľbou hrany v ten breh známy
keď skärovali dohora...?
I vrhla by sa ver’ do jamy,
ku matke ľahla okamžite —
však Michal, bože! — chudák Michal —

Otec, jak keby každá spona
sa razom bola prervala,
zanemel, stupel na pocite;
zmraštený mlčky chodí, koná —
len silnejšie ak pľaští dvere.
Raz predsa jednou dobou rannou
prerušil pokoj domáci
a k Hanke, utrápenej dcére,
hoc už jak kameň mlčala
i tmolila sa ani tôňa,
zrak uprúc rudo horiaci,
pošmúrne tieto slová riekol:
„Len vzdychaj, žaluj a sa súž,
len — paromovská hostina!
(Pot desný tvárou dol’ mu tiekol.)
Máš príčin veľa-neveľa —
Tiež líham-vstávam s veľkou ranou,
tiež: dobrá žena, gazdiná
toť (slzu zmliaždil tvrdou dlaňou)
dnes týždeň jak mi umrela.
Hej, vzdychaj, dievko, a sa zmáraj,
mať tvoja — čože? — Nikdy! Čuš!
Všaks’ sama zo sveta ju zniesla,
ty, ty a galgan ten, tvoj muž! —
Rozumiete sa do remesla;
ja tiež dosť skoro pôjdem za ňou,
nu, skoro — boh vás súď a skáraj!“

Vykríkla, na kolená sklesla...

Keď prebrala sa z poumdlenia
a spomla hrôzu na všetku:
skočila ako najašená,
schytila z žŕdky plachetku
a, mihnúc dvermi, šla...
Kam? — Ktovie?
No zjavila sa skoro znove.
Sprvu u Sedembolestnej
pred bránkou vídali ju mnohí
v podobe divnej, nerestnej:
jak kľakala tam pohotove
vzdor vetrom sychravým a pľúšti
a pomykala pátričky.
Však len že víchor hnul sa v húšti
líp, lístím zhrkal cestičky:
už z kolien hupla a poď vnohy,
frčala — pravá pobehlica.
A zima pritrielila. Raz,
ač strašná viala chumelica,
až v hore nadišli ju chlapi,
hej; tí, že raždie zbiera — horký!
od krovia ku kru povoľky
sa krúti, zobe borôvky —
I nakliali jej do bosorky;
jeden poď bokom, že ju lapí:
zbadala, hybaj krížom v laz!
Ba i k domu sa priplichtila:
u okna, sťaby k výskumu,
ju videli stáť mrazným ránom:
len tak ju zima drvolila,
tvár hrozná, kostrubatý vlas,
plachetka skoro iba strapy —
I stála sťaby k výskumu
u okna, už-už prsty na ňom,
by zaťukali v prítlumu:
ach, milosť, otvor — hlad a mráz;
vtom zadupkala súrne-náhle,
do okna päsťou trepla vraz,
zachechtala sa, ráňa ciagle...

— Vraj podstúpila z rozumu.
XI


Po skrutách-zvratoch vyšetrenia,
po výsluchoch šírej osnovy,
po dlhých trapiech, nemociach
a stuchlej väzby polnociach
konečne svitol väzňovi
deň záverného prelíčenia.

Ďaleko ešte okamih,
až prenikavý zaznie zvonec,
by zodvihla sa opona,
z podzemia človek vyvstal padlý,
z výšin zas anjel zákona
zostúpil, a než oči zhádli,
divadlu mečom zrobil koniec.

Ďaleko ešte okamih —
no ruch už ľudstva, tlak a stih,
sťa vlny rieky rozprúdené
sa hrnú do súdobnej siene;
jak sa to obyčajne stáva
v čas riešby hrdelného práva.

A doba prišla. Sviece vzpláli
kol muky sťaby v kostole.
Stranou sa dvere rozostali:
rad sudcov vkročil strmo, vážne,
a kolo stola nepreťažne
zasadli v prísnom úkole.
Hen žalobník sa v aktách štára,
tam obhajca zas čaká, zhára — —

Tíš zvládla sieňou, mlkot tupý,
že mušky prelet by si čul.
Predseda spešne pokynul:
obvinený ať predostúpi.
A okamih než bŕkol slabý
dokola v zvedavosti hrách:
tu Čajka! — Ozbrojení drábi,
prez zástup pracne kliesňac cestu,
už šikujú ho v okovách;
strkajú k zvyčajnému miestu,
až pri samučkom zábradlí
sa octnul, zoči-voči súdu.
Len toľko, že sa neprešinul
cez prejmu totú, tak bol mdlý,
tak zbitý všakým šľahom trudu,
čo v žalára tmách hlivel, hynul.
Jak vzozrel, zase tisíc zrakov
ho zasypalo žihadly
a žravou túžbou ledajakou,
sťa havrani by vyhladlí
sa zlietli k jeho potupe:
tiež nediv, že sa zgalamutil;
nevediac, jak im vyhnúť, kam,
zrel k stropu a zas ku nohám,
i premínal sa, zbĺkal, sinul —
Konečne sily zobral preds’,
putami srdne drmol, rútil,
až zachrešťalo v retiazkach;
vlas prišuchnul si rozcuchaný;
s tým zrakom mračným, že až strach
(až obecenstvom zhralo hnutie),
tak zlobne šmaril do divákov,
že — — I jak pravý zločinec,
povysmejúc sa nástrahám
a k vzdoru utieknuc sa zbrani,
po ráznom k prejme postupe
pozastal strmo, nepohnute.
S tým započalo vypočutie.
Predseda slovo prejal prvý,
po všeobecných otázkach
skúšajúc väzňa takto sám:
„O tomto čase práve vlani
— lež čistú pravdu povedz nám —
v hôr podvršianskych ústraní
a čo viac v tvojej chalupe
bol nalezený mŕtvy, v krvi,
pán mladý, Artuš Villáni.
Že násilie mu vzalo život,
je svetlá, neodškriepna vec;
nasviedča miesto — jakosť rany —
a iných okolností prívod,
zvlášť ale, vidz, tvoj záražec! —
Ty ihneď priznal si sa skutku,
sám oznámil si hrozný pád,
spravedlnosti vyzvúc činy;
nuž udaj — na tú muku hľaď:
tys’ zavraždil ho, abo iný?“
Tu Michal, zazrúc sviece vzpláť
jak prihrozením: Pravdu pravú
rec! božím pozeráme jasom —
len-len sa vydrel zo zámutku;
srdnate spechom vzpriamil hlavu
(— v zástupe živosť pobadať —),
i vetil odhodlaným hlasom:
„Ja vraždil — páchateľ som viny,
ja, prosím pekne, nikto iný...“
„Keď tak,“ diaľ prézes pokračuje,
„nuž oznám hneď i príčinu,
čo ku strašnému zločinu
ťa pohlo? — Predsa synom pána
bol, ktorý službu, chlieb ti dal —
to, myslím, k úcte povzbudzuje?
Tým väčší nevďak, zvrhlosť, hana —
— No, prečo? Tu čas, udaj voľne,
na tebe ťarcha veliká:
ký diabolský ťa strhol nával?
Už v hore si sa zakladal
vraj — pre chatrný oflinok,
hm, sluha — drzosť neslýchaná,
po pletke to by účinok!
Ty tedy vraždils’ úmyselne —
čo? Hovor!“ Vidno bolo, že
nešťastník horič polyká;
ten podstrk dych mu zadrhával —
„Ja bil som, no nie z úmyslu,
tej škvrny nemám na svedomiu!
Nik lepšie slúžiť nemôže,
tak slúžieval som domu tomu;
neblížil ani v pomyslu —
A čo sa týče samej vraždy,
ľutovať musím večito:
no ja ho nezval, nekutil —
pán pristúpil mi, kde ma bolí,
i červiak sprotiví sa zavždy;
pán začal...“ a hneď vyrozprával,
jak v prvom stálo protokoli.
„— Svedkovia ale vravia proti,“
predseda prerval v reči ho;
„keď k hájnickému prišli domu
a nad nešťastím strnuli:
tys’ zúril-búril oprekoty,
i všelijak sa rúhal panstvu!
Pokážuc drzo k dielu tomu,
dals’ vraj, jak všetci počuli
— ale zvlášť jeden svedčí to —
radostný výraz svojmu planstvu;
i bez každého okolku
vraj splesals’: Badal ja to, šípil,
kam škúli lakotný môj hosť!
Ej, počkaj, brachu! — nuveď, reku,
čo len sa vlečie, neutečie —
bzik! — ja ryp doň, než sa vtípil...!
Jak? — Čo máš na to, nečloveče!?“
„— Že všetko možné; v ohni vzteku
človeku ťažko sa je nájsť...“
„A ešte jedna okolnosť,“
ozval sa náhle prísediaci:
„pod stolom našli tobolku
a pod almarou prsteň zlatý,
patrné, odkiaľ pochodiaci —“
„Čo!?“ skočil Michal opodiaľ
a zreval; húfom zarazenie —
„Ja mal bych zbíjať? Bych mal krasť?
Ja!? — “ tnul sa do pŕs. „Oj, ten kliaty!“
I ďalej by sa bol tam zvíjal,
nech obranca sa neozve:
„Pst! — Pravda, našli veci tie
tam, ale skryté neboli,
najskorej len tak pohodené,
nu, bezpochyby v svevoli —
nebolo, kto by ich bol prijal...“

Pán štátny tiež čos’ prežúval,
mniac v pôtku vtrhnúť náhodilú;
trel okuliare pozájdené,
i už sa sepnul, aby vstal,
pohodil pravou, odkašlal;
no — nechal, mŕštne sklopiac zraky.

Tíš sieňou znova, mlkot z chvíľu.

„Sú ale svedkovia i takí“,
nadpriadol prézes výsluch vtom,
„zejmena dvaja pastieri,
čo v čase onom nešťastnom,
už slnce hodne bolo nízko,
vraj videli ťa v Kýčeri,
jak trielils’ popod sekanisko...“
„To už nie! — Kde by? — Ani byle —
tí ľudkovia sú na omyle...
„A žena tvoja...?“ — Osŕkol;
prez čelo chvatom prehnal ruku
i prestupil sa nanáhlo,
že putá štrkli v ostrom zvuku.
„No, prečo si tak zamĺkol?
Vrav, tvoja žena bola kde?“
„Tá“ — zmeravele v božiu muku
vzpial oči čierno otočené —
„tá bola tiež tam, pravda je,
hej, pravda — pravda zvrchovaná;
však prosím pekne, ponížene:
ni palcom nehla... Strachoš to,
a koľký bojko moja Hana!?
Tá,“ z čela zajal krupaje,
„vari by kurča zmárnila?
Ba! — Bárs by samo pýtalo,
bárs... Ešte sama prosila
ma: ,—Nerob, nerob! — Rata, ľudia!
Veď zabije ho... kríkla neraz —“
„Dosť — účastenstvo tajila,
to vieme...“ Jak mu odľahlo,
že to čul, pravá posila —
moc rezkejšie sa ozval teraz:
„Bo zoznať nemala ver’ čo!
Nie — viem, sa bála, chúďa, chúďa...“
„Na dnes tiež bola predvolaná,
však neprišla...“ „Nač by aj, nač?
Čo nás tu po nevinnej žene?
Mal slávny súd by slúchať plač
a fiky-vzlyky vykladania?
To ešte! Nech tam doma kríka...“

A svedkovia jak vypočutí
i sprisahaní boli už,
predseda vpravo prikynul:
„No, prosím pána žalobníka —“

Vstal, pritknúc k očiam okuliare,
už starší, chudorľavý muž
(preds’ pivonka mu kuká z tváre,
kostrnkov brady brní šteť —);
a po hlbokom vydýchnutí,
sťa keby zodvihnúť mal svet
(nejaký nový Archimed)
či aspoň kynožiť šiel chraste,
keď nad stolkom sa prešinul,
kostnaté na ňom zoprel päste,
predniesol toto s dôrazom:
„— Ten (obrátil sa ku Čajkovi,
i ustrel hrozivý doň prst),
ten — onô — lotor opravdový,
jak svedok Habáň mu dal krst:
zoznal svoj — onô — zbojský skutok,
čo spáchal veľký na zármutok
celému — onô — vidieku,
keď — onô — zvrhľa horskej zmije
(zmnul náhle čelo k dômyslu)
zavraždil zrejme z úmyslu
potomka slávnej famílie!
Tu — onô — nieto inej rady,
niet — Takémuto bezdeku
smrť! Slučku — onô — povrazom...“

„Pán štátny ver’ má krátke reči,
prikrátke vskutku, slávny súd —“
švihol sa z miesta junák mladý,
blesk v oku, povedomá hruď,
reč zvonná, plná sily, vnady;
a pokračoval v brannej seči:
„Nie že by, jak to vyžaduje
veliký dosah obžaloby,
sa vhĺbil v temno previny,
pohnútku odkryl, tajné vzpruhy,
tak doznal, zvážil mieru zloby
i trestu údel povinný:
on prehnal zreteľ prez to každý,
len površím si vľahce pluje;
tam karhá, záhroz vrhne tuhý,
tu zvelebuje, horekuje,
jak keby to smer jediný —
Priznávam i ja ochotne,
že vznešený rod stratil člena,
v ňomž hrdosť jeho založená
a túžob nebo ligotné;
sám želiem príbeh neblahý:
no proti tomu spriem sa navždy,
by ten vzhľad bral sa do váhy
za dôvod umyslenej vraždy!
Tu človek stretá človeka,
len ľudia pozemskom sa schodia;
i osožia si abo škodia,
tam zmier — tu kliatba odveká.
Viem, ináč sa to hľadí z štítu,
kam dospel šťastím ten a ten,
na svahy nizučkého bytu,
v tú veľkú ľudu priehlbeň:
no prietrž totá nemá práva,
pred umom nemá podstaty;
vysoko nad ňou z pravej výše
duch-zákon skrz anjela píše
súd rovnovážnej odplaty...
A k tomu zmätená to hlava,
ju závrat pojal vrchola:
hu! priepasť — peleš, šeliem vrava —
čo nerve sa, tým ochlast kníše —
hyd pustošiaci dokola...
Tak! — Lebo ďalekí sú citu,
čo ľudskosťou sa menuje;
bez vôle, hlbín skúmať tieň,
bez priazne, zniesť dol’ plápol svitu,
zjagotať fakľou do sluje,
v predsudkov polnoc úrečitú...
A predsa: jestli priehlbeň
tá vlnami sa rozkolíše
a čiernym rmutom zakalí,
najskorej vtedy sa to stáva,
keď práve z pyšných strmín ríše
v ňu zaburcujú prívaly!
Aj, pôvod terajšieho práva,
toť príklad — nemám pravdu predsi?
Bo nález oných cenných vecí
dľa mňa je nezdarená lesť,
je podvod, ako úklad — bájka;
pečlivý dobrú o povesť,
môj klient toho schopný neni!
Do služby vstúpil Mišo Čajka;
tu stojí ako obvinený,
zač? — Spreneveril sa snáď službe,
koristil a bral z cudzieho?
Nie! — Zbíjať pošiel sám, či v družbe?
Nie! — Verne cudzím mozolí,
či právu, či ich svevoli —
najlepší hájnik na obvode;
i čo nás tedy do neho?
Prenajmúc sily, najal päsť —
Hej, pravda — no nie v každom bode,
nie! — Žena jeho prislabá —
za svojej ženy vzbĺknul česť,
česť preds’ i jeho samého —
a tam päsť jeho na slobode!
Za tú sa vzchopil, zrieme všetci,
i skolil vilca-jastraba —“
Predseda vtrhol: „Prosím k veci...“

„Som pri nej,“ — obhajca zas ďalej —
„Tu vraždou by bol smrti trest
a škvrnou hany neskonalej
na pravde! — Ba i väzby muka
sa zdá mi ukrutný čo trap...
On síce zoznal vraždy vinu:
no kási nevidomá ruka
ma vedie v cestu celkom inú;
kýs’ neúprimný je to chlap...
Dva chlapci z obce Osady —“
Neskončil, lebo: „Čo to? — Inu!“
už Čajka šprihnul ani had,
naňž stúpla noha znezrady.
„Čo to má zase znamenať?
Kam chcete zvaliť moju vinu,
há? — Varujte sa, rečný pane...!“

A u dvier hrmot, durkotanie
vtom, rykot, vrava čudesná,
že všetkých zraky zabočili
k nim. — Tuho vzpečoval sa dráb,
no dvere preds’ sa rozborili:
a nimi žena nerestná,
zmut v ťahoch, telom veteš háb,
do siene vbehla ani strela,
až zdrapy ňou sa rozkrídlili;
zhačkla sa — strmla sťaby týka
(poblízki strachom uskočili),
očami točí, ústy žmýka —
dlaň nadložila — čosi zrela,
a hybaj jedným skokom vpred!
Huk vôkol, pohyb, zarazenie.
I Čajka zbočil naposled,
zrel — skúmal — revnul: „Moja Hana!“ —
„Hej, ona,“ muky na znamenie
kríž vrhla. „Vidíš? Ešte žije,
by mohla ťažkú na spoveď —
och!“ — metla sa mu kolo šije,
„ty mrcha, mrcha, mrcha muž!
Ó, koľká v duši mojej rana...!
No vidím slnka zlatú pruž,
hľa, jak sa oknom z kužľa vije;
i prvej než sa zase skryje,
než zatvorí sa čierna brána:
tu si mi, našla som ťa už,
a nepustím ťa nikdy, nikdy! —
Miškovi nerobte mi krivdy!
Ja pána sklala — ale no!
Ja veru — ojoj! — svetlo — huš!“

Odstrkla muža, tleskla v dlane,
a ako švižké vreteno
sa vrtí, nôtiac udychčane:

„Nechoď, dievča,
k potoku,
bys’ nepadlo,
bys’ nepadlo
v tú vodičku hlbokú,
hlbokú...
Pluh a riadlo!
Ach, hrdielce mi zasmädlo —
Mojou budeš po roku...
Ihuhú! tuľaľa!
ha, rúca sa povala,
von, von, tralala, tra...“

S tým brnkla von i vbehla zas,
sťa vták do klietky polapený
sa zmieta, od úst polet peny — —

Keď utíšil sa hluk a žas
a znamenali úkaz znalci,
predseda Čajku na pretras —
„No!“ vrieskol, „ty čo na to, chlape!? —
Tys’, zdá sa, vrchnosť ošudil,
zaskočil pravdy pokroku!?
A žena tvoja za to kape —
vrav!“ Čajka trnul, hrýzol v palci —
zardel sa, vzdychnul, vzozrel vraz —
zosŕkal — slza na oku — —

Súd vyrkol: Spor boh rozsúdil! —

— Šiel Michal, koniec po väzneniu —
šiel, pojmúc ženu pomätenú...
XII


Sláviček, sláviček, sláviček, žaloba:
chorá som ja, chorá, samá som choroba —

„Môj milý, premilý, už svitá, vstaň!
Kohútik jarabý spieva:
kikirikí! —

Do okna, okienka, kukni len, saň
sto plazí jazykov, ó, bráň ma, bráň!
Nie — zora pahriebku vlieva:
ši-ši-šiky! —
Nevidíš, leňochu, jak horí noc?
Aha, hen! Aha, tam! Blk-blk-blk moc!
Rušaj, ty! —
Strecha sa chytila, skoč na pomoc!
Na, plachtu, letnicu a chytro hodz!
Podo mnou, nado mnou žeravé drievä —“

„— Ale spi!“

— Mať moja, mať moja, pod zeme hrudami,
už ma hlávka bolí, čo plačem za vami —

„Môj milý, premilý, poviem ti sen:
mať moja zdvihla sa z jamy,
šuchy-duchy —
Otvor mi, dievčisko, či odchýľ len —
Bojím sa — Nechaj tak — Ľaľaď hu, hen!
špárkou myk — rastie po trámy!
ruchy-buchy —
Kríži sa, blíži sa — rubáš sťa sneh,
zrúva sa, zdúva sa — vo vyhni mech!
i habká už!
Ha, nie mať — otec to! — Pokárať hriech...
ha, ruka ľadová — žihavý dech —
čis’ z boha, čis’ z čerta, po-pomáhaj mi —“

„— Ale čuš“

Láska, bože, láska, kde ju ľudia berú?
Na hore nerastie, v poli ju nesejú —

„Môj milý, premilý: i otec i mať
spia ticho tichučko spolu,
bože-bože!
Ľúbil ach, ľúbil si; prišiels’ ma vziať,
chceli či nechceli, museli dať;
my hore — oni zas dolu
v čierno lože...
Ľúbila, zhrešila pre teba — och!
Počuješ, hluchý ty, jak hrozí bôh?
hŕ-hŕm-bach!
Mesiačik! obušek! — ber, zraz ma z nôh,
rezivkom zas odtni na medzi lôh
a na hrob k hlavičke zasaď kriak bôľu...“

„Hrúza, hach! —“
XIII


Ó, strašná, desná musí byť
tma ducha, polnoc pomätenia! —
Nevidieť, nečuť, necítiť!
Ni jednej hviezdy neznať svit,
čo vyviedol by z čiernosnenia,
sporiadal priadzu balušenia;
len komét zierať kolotanie,
bludičiek skoky, besný rôj
pomyslov, jak sa jatrí, planie,
jak schumelí sa, spŕška riasne:
a razom práve vtedy zhasne,
keď zívla priepasť — boh ty môj!
No ešte hroznejším byť musí
stav, kto je k tomu určený:
by hľadel na to bez pomoci;
zrel nezbedníka, splašený
čo or jak rve sa vo dne, v noci;
čul kvíľbu ducha, nepokoj,
jak kýs’ sup driape ho a dusí,
i videl temna zášerom:
jak — hnutím kejsi pekla moci —
sťa čiernym sopky kráterom,
vše z neho záblesk šľahne siný,
šinú sa žhavé mysle kusy
a citu láva, trosky, špiny...

Čo mohol proti tomu Michal,
čo? Márna pomoc, opeka!
Zve ženu — ona uteká
sťa od cudzieho: jednak zúri,
bárs láska, prosí, zarieka;
zrie do očí jej, samé chmúry,
zornička večne ďaleká,
kvet duše všetek pousychal —
Nemohol, chuďas, počať nič;
i trampotil sa, zhrýzal, vzdychal —
Hľa — chľuplo mu v um — boží bič!
Hľa, ako zápäť stihne kára
každého, kto sa vľavo stára,
púť pravdy tŕním prevlieka...

Tak súdil, hľadiac na Sodomu,
a trpel, trpel, trpiteľ —
Napokon však sa oželel
a jednou nocou — ušiel z domu.

Noc ako v rohu. Hrmavica
toť len že prešla dolinou,
jagotné utŕčajúc líca;
i včuľ vše v diaľke posvieti sa
zhasne —

Dolu dedinou
sa zrovna podal, stúpa — fára;
jak kročí, vše chlust do kaluže —
Zdĺž cesty hudie stromov švist,
trh vetra. — Huňu stiahol užšie,
širák zas zvykom zlosynov
pritlačil — nemal s kým sa zísť —
(Jak ináč bolo, od horára
keď niesol známy tadiaľ list...)

Až dočliapkal sa do chotára,
kde rieka dávnou hranicou.
Už z diaľky čuť ju, jak sa valí,
pokojných dolín hlučný hosť,
jak durká obra kiahnicou
do brehov, hať rve, štiepa skaly —
Čo? — Jäk vĺn jemu na radosť?
Keď všetko pošlo s víchricou,
tie útechou mu privolali...?
Zblýskalo práve proti v brali,
a videl: rieka vzala most.
Tam motal sa. Čo kutí asi?
Chce azda na protejší breh?
Či rozrýva sa s trápnym svetom,
a čujúc rieku hrnúť letom,
jej mieni zveriť žitia zbeh...?
Blesk: širák zložil, vetrom vlasy...

Poniže cesty na strelenie
pobrežím rieky v rákosí
vtom vatra vzplála, víchorenie
ju oživilo akosi.
Ta strihnul, jaknáhle svit zočil.
Hja, svedkami by bludári
snáď — domov pošli, koniari —
či svietiť si chce, kam by skočil?
Tu naraz hrmot, hradskou z diale
zahrčal povoz rachotný:
že kočiar, svedčí dokonale
i postup paríp dupotný;
lampáše jeho vyhasené,
podistým ho tiež stihol víchor,
a nie to žeby, keď tma, stíchol,
len frčí, trieli ku rieke,
na nocľah kamsi unáhlene —
„Ej, budeže to prekvapenie,“
— zajachtal Michal — „prisámboh!
(a rieky sštekotali ústa);
tí premelú sa utešene,
vo priepasť až tak cupnú — och! —
po sláve — tisíc vĺn ju chrústa!“ —
Veď ký čert to i slýchal kedy
tak sitnom tmy sa trmácať!?
Čo neloptejú v bezpeke?
Hja, páni — to ti neposedí;
dňom drichme, v noci: ichú! vivat! —
Hrom...! pre tých má tiež utrácať
čas, prečkať veľký kotrmelec? —
Nie, nešťastiu sa nemôž’ dívať
ni teraz, hoc cit zotlelý —
pochytil hlaveň, beží — kričí:
„Hop! varuj! kroka nepokročíš...“
Zastali. „Ký to reve smelec?“
zabručal zarazený kočiš,
„čo je? —“ (I čo dnu sedeli,
tiež bezpochyby mysleli,
že v zbojníckej sa octli pasti;
kvil aspoň zaznel holubičí.)
„Čo je!?“ tu druhý z kozla zas.
„Čo je? Si mne ty za kočiša,
bys’ postlal pánom ozaj rúče,
hej, maliže by perín dosť!
Nevidíš!“ skýval hlavňou vbok —
„toť, rieka uchytila most —
Nech neprivolám ešte včas:
len jedna chvíľka, jeden skok —
si s všetkým činom vo priepasti!“ —
Krik ženskej z koča: „Pre Ježiša! —“
„Cit —“ hlas v to hrubší, čajsi muž —
„Sem,“ chríple dodal, „kto si koľvek,
viac anjelom si nežli človek!
Sem hybaj —“
Vzpláli hlavne lúče:
hneď vpravo dáma čarnej krásy,
sťa holubica jatá už,
sa túlila, tvár dojmom strasti
(jak badať fátľa prez kotúče)
jej zbledla valne, víčiek riasy
zas postriebrila slzná pruž,
až zmdlela, anjel zľakaný —
ručníček umkol z rúčky asi,
včuľ siaha po ňom; naľavo
zas pán si hovel — brada sivá —
sústrastne hnul sa k ženštine
a šepnul nežne, láskavo:
„Ach, dieťa moje jediné...“
Michal len díval sa a díva —
až doznal: starý Villáni!
Pán vtom už čiahol po tobolku;
podáva: „Vezmi, človeče! —
I vďak môj za ochranu toľkú —“
No Michal, vzdychnúc, odrečie:
„Nie, pane, pekne ďakujem
za všetko — ja nič nezaslúžil;
nech, kým som živ, vás varujem:
vždy ešte, pán môj, bych vám dlužil!
Nie,“ chvel sa celom na tele,
„ja peniaz nepošiel som žobrať,
ach, u mňa iné veselie...“
„— A kto si?“ okríkol ho pán.
„— Som Mišo Čajka“ „—Ah-ha, to ty? —“
zajaknul ako omráčený.
„A čo chceš“ — vzlyknul od tesknoty —
„Čo? Povedz!“ dodal nevrle.
„Nič nechcem, nič ver’, božechráň,“
— tak Michal — „vašej od štedroty,
len prosím vrúcne, pre päť rán
Kristových! akže urazený
vám nebráni v tom otca cit:
udeľte svoje odpustenie
mne — mojej zúboženej žene!
Len odpustenie obom nám,
to, to... ak chcete odmeniť!
O peniaz neprišiel som žobrať —“
Pán dumal, váhal v rozčúlení —
až vetil: „Zbohom! — Odpúšťam —
a — o ostatné ku mne príď!“
S tým na kočiša: „Andriš, obráť!“

A kočiar už bol v hodnej diali
hrmotal cestou spiatočnou,
čo Michal ešte svietil im,
mávajúc hlavňou, až z nej prší
dážď iskier mihom jagotným;
stál — širák ešte vždycky v krši —
stál, hútal — stíny tvárou hrali —
Čo zmýšľal? Zmysel oných slov,
čo len že v uchu odzvučali,
snáď hádal? Či svoj zámer zbiera,
zapadlý na čas v duše taj...?
Jas hviezd vzplál mračien prez trhliny —
Precitnul, spešil na pokraj;
tam smoliar mrštil do vĺn šera,
skäroval — šibol do dediny.
XIV


PIESEŇ HVIEZD
Chór

Lúče, lúče! zlaté lúče,
zo strminy do hlbiny,
v zemských strastí mítor siný,
čiernych zmutov cez kotúče;
strelou zhora v lono mora,
ešte hlbšie: na dno sŕdc!
kým nezaškrú škvarom viny,
nezavrú sa — za horúca
skok! v ich zámky sťaby kľúče!
Tiahne pleseň, číha hŕdz...

Prvá hviezda

Spletám v letku kúzla činy,
nitky blesku, pavučiny —
zlatý pavúk v bežku;
motám v krúžok — sladké miestko —
povesím ho ako hniezdko
nad okno pod striešku...

Druhá hviezda

Svetlo moje ružou skvitá,
krása na ňom rozmanitá,
pel a krôpky svieže;
pomaľovať bľadé líka,
neboj, vniknem bez rebríka,
bársi husté mreže...

Tretia hviezda

Môj svit blankyt modročistý,
spravodlivý, vždy ten istý
v tichom slávy toku;
zúbožený ľudský tvore,
kde si koľvek, vzozri hore,
svitnem v kalnom oku...

Štvrtá hviezda

Moje lúče biele, skvelé...
na kajúcom ziskria čele
splnom vrúcnej túhy;
zmyjem, zotriem škvrny hriechu,
svetom duše na útechu
rozkrídlim pás dúhy...

Piata hviezda

A ja zlietnem na posluhu.
Rozkrídlenú tebou dúhu
stiahnem dolu, dolu —
spustím srdca do priehlbne —
ono to tam ešte šklbne,
ale beda bôľu!

Šiesta hviezda

Ostrie jeho ulomené,
jeho žialo vyštrbené,
osti iba mrvy;
nepobodne, nezavŕta,
neprerazí, nevyškrtá —
nezabúri v krvi...

Siedma hviezda

Tíško, tíško zamrie, schradne —
V zbožnom srdci pokoj zvládne,
pokoj sladký, svätý;
v duši žblnká vlnka k vlnce,
vo milostné zmieru slnce
blyslo v jej rmut — svieti!

Chór

Lúče, lúče! zlaté lúče,
božej priazne pravé kľúče,
lúče v otvor srdca rúče...
XV


A sme zas hore na Podvrší!
Zas v šumných lesov dvorane,
pod klenbou, z ktorej balzam prší;
kde, príde-li hosť ustatý,
priam kŕdeľ vánkov privanie,
až posluha sa zhŕkla celá
kol pútnika; ten vyzlieka —
ten ručníčkom pot stiera z čela,
onen zas k zdroju uteká,
kým na moch zvábia vystlatý
ho opäť iní, sclonia tôňou
i uspia hudbou, ambrou vonnou...
Hej, tak je, tu sme — pánboh s nami!
A zrovna na tom mieste znova,
kde videli sme pred rokami:
jak v snietok čupí objatí
sťa hniezdko chatrč hájnikova.

Hľadíme — v čarnej panoráme,
no žiadnych novôt, premeny —
tak všetko, ako to už známe;
záhradka v kvetín plameni —
nechtík sa sklonil: azda panne
ružičke, čo tam kynie z kríka
a zostúpiť chce, v ústrety,
alebo riava, čo kol bzíka,
tej laškujúce prívety,
povesti, žartovlivé kúsky
ho pohli k smiechu, učupol sa
i chichce do zelenej dlane —
či skryl sa, bo pod plotom húsky?
Len javor hodne zodvihol sa,
ten vzrástol ozaj na juna;
tá šumná jeho koruna
až po parohy siaha samé,
sťa vencom jímajúc ich kol,
že hovejú si ani v ráme.
I jeho stín sa rozšíril,
a ako! Celým štítom domku
— nech tak van vŕšky zavíril —
vše prevesí svoj tmavý fáteľ
a ďubká vo štít ani ďateľ;
uhnúť sa ale hodne dol’
tra, spred schodov keď človek kuká:
i vtedy však len v svetiel zlomku,
čo prebleskujú konármi
sťa strapky, prúžky ľalie,
uvidí obraz nad dverami,
obrázok Panny Márie,
jak k srdcu bôľmi zjatrenému
jej siná pokazuje ruka.

Na horskom poznať ťažkom lemu,
že poludnia je mŕtvy čas;
vo sparne slnca smreky driemu...

Vtom zo dvier zásterôčky jas
sa kmitol — vyšla hájnička.
Kto? pýtate sa; inu, žena
Čajkova — čudno trošička,
lež tak je! V dumu pohrúžená
sa brala; zostúpila dol’
a na poslednom schodíku
prikľakla tvárou ku obrazu.
S tým ku zbožnému podniku
skľúčila tuho chvelé ruky,
povzdychla — a pred slzným zrakom,
Bohorodičky majúc bôľ,
jej všetky kríže, všetky muky,
sa modlí, modlí... Jakby ľakom,
že obrad bojsa naruší,
i potok pozamĺkol zrazu,
sťa prikovaný na reťazu —
kdes’ chŕka v stínnom lopuší.
Len javor sšumel kyvom vánku,
ním v harmónie tichých hrách
kýs’ sviatočný sa prehnal švist:
a jak by zrovna vežou bol,
tak zuní-buní každý list...

— O chvíľu zase vidieť Hanku
vo dverách v inom úkone:
dieťatko niesla na lone,
precitlo z anjelského spánku,
kým vonku dlela — škrn na rtíku,
v ružovom drugá vankúšiku.
Zasadla na bielený prah
a v očiek modro zierajúca,
v ňomž všetka jej slasť, túha vrúca,
nemluvňa drahé kojí, kŕmi...

Vtom pažitnatom na chodníku
krok zašuchotal krpca strmý
a ku chalupe dochádza.
Vzozrela Hanka nedočkave:
„Kto as’ tak prudko stúpa k nám...?“
Bol Michal. Z lesa zbehnul práve;
pokonal včaššie prácu tam,
i prišiel domov, hodne v znoji,
no za širákom tisy chvoj.
Oprel sa o valašku — stojí,
i ziera, tvárou slastný ťah:
jak toten červík rumádza,
nôžkami v neprestajnom boji.
Zrel šťastný otec, v nádejach —
a hľa, naň vzozrel Janíček,
naň očiek rosná nevädza!
Jak zradoval sa, splesal — hoj!
„Ej, tisíc-kyslíc!“ prsty pukol,
i pouhnúc sa k decku priam
smavému, sšimral a mu cmukol:
„Tam si — ej!“ štipnúc do líček...
I matka mľaskla: „Skoro — ham...!
no vzdychla ihneď tichou mukou,
osŕkla, kryjúc duše taj —
pamiatky čierne nebodaj —

Tak tešia sa, hľa, z ratolesti...

I javor zuní o ich štestí...

Podivno! — Tedy neresť stá
už prehrmela nad tým párom
a opäť blaha svitnul máj?
Sú tajné božie cesty veru!
Keď polnoc zhliadne hviezdnatá:
ten javor, jak by ožil čarom,
čudesné šumí o tom vesti;
ba mne sa všetko tak ver’ zdá:
že totam krídly zašelestí
vše z neba zletlý anjel zmieru...
Zbohom


Pozdravujem vás, lesy, hory,
pri odobierke nastokráť!
Zvú života ma prísne chóry,
zve starosť tvrdú na postať —
no i tam budem spomínať:
váš pokľud, až zas musím v boj —
v čas sporu vaše rozhovory —
vo smútku vašich spevcov roj —
a balzam, keď zas budem chorý...
Hej, máte i vy hrmavice,
oblohou čierny žiaľov pás:
no oblak vyplače sa vraz,
zavzlyká, vzlietne — ide ďalej;
a po prestávke krátkej, malej
nad vami vzchádzajúcej zory
tým krajšie zabroneje líce.
Mier privanie zas zhora, zdola,
ihličkou každou perla krás
odvisne, jak by hviezdou bola;
vtom hrdiel zaznie na tisíce
kol, všetko v speve, grúň i laz,
halúzky jak by boli šmytce...
Kam kročíš, myseľ prijme jas
a duša krídla od sokola...
..............
z tej duše pozdravujem vás!








Pán Beňo Vlkolinský (z linaje
pradeda Jóba: jak to rodostrom
vám stvrdí povesený v sypárni,
keď odhrniete pláchu pavučín,
prach sofúkate —), zeman zarytý,
kedysi najhorlivší insurgent
na Vlkolíne; v slávnej obci tej
držiteľ hrdý prvej kúrie
i majetností spolných direktor;
muž vážny, vzácna hlava rodiny,
kmeť, sprevádzaný úctou napospol:
dnes ľahol na máry a skončil púť
pozemskú. Z vetchej veže kostolca
(v ňomž i on vládnul vlastnou stolicou
s vkladným erbom, v ktorej sedával,
bo prísny viery otcov vyznavač,
za služieb božích zhusta — nad hlavou
mu prápor s chóru svislý — a vše sa
v pohodlí, svojmu stavu príslušnom,
prez plecia skvostná s majcom mentieka,
v nej porozloživ: hlučne velebil
z Tranosciusa; abo uprel zrak
— nad riasne brvy šupnuv okuliar —
na kazateľa: i fúz šedistý
si prihladzujúc ukazovákom,
na ňomžto prsteň dedičný sa skvel,
počúval zbožne, v zápale jak kňaz
text tohočasný umne vykladal —),
z tej viežky starej, sťa by ulieval,
to jemu zvonia hranou kvílivou
a jemu blízko u dvier kostolných
to kopú čierny hrob...
Už na mukách
dlel takmer, aspoň smutní domáci
tak trúfali, — syn Ezech skrúšene
si dumal v šerom kúte u hodín
i neraz placho zazrel na otca,
kým tohoto choť verná, Estera,
za rezaný štít konča postele
zas túlila sa, kryla do dlaní
tvár, časom poutrela slzný tok —
a ešte starosť kás’ ho trápila.
Pokýval chvelým prstom. Skočil syn
Ezechiel takoj; ale zdvihla sa
i matka vtom, upustiac ručníček,
a poodtisnúc syna, chorého
už pýtala sa: čo mu? hlavnicu
či popraviť má a či podať liek?
I v kríži, ako dobrá manželka,
len sama chcela si ho ošetriť.
On pokrútil však hlavou záporne;
i keď mu desný záduch uľavil,
— bo žena preds’ len dvihla podušky —:
viac šeptmo sdelil súrnu žiadosť tú,
by dali papier, pero, černidlo,
syn ale aby podklad opatril.
Estera nevedela od divu,
na syna žmurkla na znak zákazu,
v spech zatitlala čierny pod čepiec
si našedlý vlas, šuchla obočím
a: „Ešte čo! — a nač?“ sa pýtala.
Nemocný zbrhlal kruto, hlava mu
pokväcla stranou, čelom vstával pot;
„Estera moja,“ vetil úzkostne
a v svoje ruky chvatol scivené
jej pravicu, „už vkrátce odídem
ku otcom od vás — skoro veta — ach,
a ešte nezrobil som poriadku —“

„Poriadok! aký?“ prudko ozvala
sa manželka, i vstala s peľasti
a pravou podniesla si zásterku;
„či syn náš Ežo je nie jedinák? —
Bár kľapäl by bol v školách, ako ja
som nástojila! nesedľačil by
dnes, a i mne by lepšie napotom —
A či, pán manžel, obávate sa,
že ja to všetko s sebou odnesiem,
až príde na mňa rad —? Ba testament!
Toť moje vlasy žúžeľ ešte vždy,
či nie!?...“ chlp vyskubla vtom zpod čepca,
a zosŕkajúc sklesla k posteli.
Pán Beňo vypleštil zrak na tú reč,
polykol horič zrejme, lebo tvár
viac smraštil ešte, schradlú neduhom,
zastenal, zdvihol ruku, upustil
i dodal iba toľko: „Ezechiel,
jak ctil si dosiaľ oboch rodičov,
cti matku naďalej i poslúchaj —
a šanuj, synku, otca mozole;
no nado všetko boha nespusť sa —“
Ten prívet odrieknuv, nímž pohýbal
natoľko mäkkým srdcom synovým,
že tento ledva stlmil hlasný plač, —
priam skoršie začal k smrti pracovať;
hruď dmula sa mu prudšie, krátil dych —
zrak lomil sa — či svetlo haslo, bo
von schumelila meteľ marcová? —
Po chvíli bily staré hodiny,
i prebral sa a spýtal: „Koľko to?“
„Päť,“ hlesla šeptom v bázni manželka
a v zásterku prúd polapila sĺz.
„Päť — ani piaď — Aj, deň sa nachýlil —
a slnce —,“ nedokončil, zanemel
a schrkav, oči zavrel na veky.

A pochovali Beňa s veškerou
okázalosťou: jak sa svedčilo
na značného tak člena rodiny
široko známej, starozemianskej.
Kňaz parentoval ozaj výrečne.
Do venca vovil kvietkov na spôsob
spomienky zásluh všetkých, jakové
už zosnulý ten — urodzený pán —
tak hojne vydobyl si, pokým žil,
a dobro obce, cirkvi, vidieka;
jak pečoval zvlášť svojich o prospech,
na srdci nosil samodediča,
sťa svojho onen starý Tobiáš,
s manželkou tiež vždy v láske nažíval,
bo bola mu aj strážnym anjelom —
i požehnával jeho domu boh:
to všetko spomnul pekne, dojemne
a okrasou mu složil na rakev.
Nakoniec menom jeho žalostné
dal ‚vale‘ všetkým, vďaku za počesť —
i hnul sa z dvora zástup veliký
pri zvukoch teskných: ‚Ach, jak biedny, ach...‘

A vdova žila vedno so synom.
Dom spravovala ako predtým, ba
i hospodárstvo pod jej dozorom
sa točilo, jak plynul roku tok.
Jej povel aspoň čerstvo ozýval
sa s pavlačky vše; čo viac, riadne si
i sama vysúkala rukávy
a jako robotnica najtuhšia
prác viedla predok. Syn len poslúchal —
no jak sa zdalo, žili vo shode.

*

Je svätodušné ráno rozkošné.
Sťa oko čistý blankyt nebeský
sa šíre rozpäl ponad svet a hôr
kdes’ za okruhom na zem pooprel:
a po ňom ako modrým kobercom
si vykračuje slnce, panovník
ten svetla. S pliec mu skvúci splýva plášť,
a pred i za ním v slávy jasote
chór spevných škovránkov...
I nálada
kol vozduchu je taká sviatočná:
jak čakal posla znad Jordána by,
či ševel plamenistých jazykov —
Bez šumu porozlial sa priestorom
sťa jazero, čo búrok nepozná,
lež večite je smavé, priesvitné.
Doň hravo tečú bujných zo záhrad
tu stínov sladkých vodopády, tam
stých vôní jarky, ručaj vtáčích nôt;
doň spŕcha rosa s líčok pivónij,
veň levandule dychot plynie, doň
svoj opojný kvet striasa orgován...

— Na Vlkolíne, jak i inde snáď,
pred touto práve krásnou slávnosťou
mládenci zvykli milým dievčinám
staviavať máje, hviezdnej za noci,
keď ešte panny sladko snívajú
o šťastí budúcom...
A poneváč
i Ezech Vlkolinských srdce mal
na svojom mieste, v žilách teplú krv
a oči, ktoré lipnú za pekným:
nuž nie div, keď čo mládenec i druh
tiež pripojil sa k jarej čeliadke.
Paholci kdes’ dve šumné jedličky
mu ulovili. (Radi mali ho,
mladého gazdu.) Tie si tedy bol,
vše podvečierkom v sade za včelín
sa ukryjúc, sám rúče vyzdobil:
do hladučkej ich kôrky nožíčkom
narezal totiž podôb, nanajviac
však srdiec, ružokvietkov ku tomu
a ľalíj, pomedzi ichž obrazce
sa hybkou chvojkou vinie rozmajrín;
ba všetko to i vhodne zafarbil.
I jako svätvečer sa pominul,
dľa dohovoru v polnoc vysokú
s družinou vychytil sa. Oddola
zajali postať, každý na pleci
si nesúc stromky, ktorých vetvice
sa pri mesiačku leskle mihaly.
Tak zamestnaní, došli poriadkom
— a bolo skoro hornom na konci —
i pred dom, v ktorom podľa rozsudných
hláv dedinských čo ruža kvitla vraj
najkrajšia panna — Žofka Bockovie.
Dom na briežku stál strojný, nad cestou;
záhradka pred ním, jejžto u dveriec
ker bazičkový dychčal voňavo,
kým za hrádzou si jarok zurkotal.
Tu Ezech šepnul druhom: „Ostaňte;
toť viešky podáte mi ponad plot —“
a do záhradky vošiel tíško sám;
tam pod oblôčky dal sa do práce
i onedlho máje zasadil.
Kým sádzal ich, vše vzozrel mimoďak;
no v okienku len luny obličaj
sa skvel — preds’ ona spala v čase tom,
ba možno práve toho zrela v snách,
kto pod jej oknom túžil. Za svet by
ju nedal zbudiť, prerušiť jej sna!
nech spí — Veď skoro i tak svitne deň,
turíčna slávnosť: a on v nádhere
zdôb sviatočných si uvidí ju zas
nad sviece krajšie v chráme plápolať,
na ústkach zvonný spev a modlitby
horúci zánet v duši — Nechže spí —
Nuž z hĺbky srdca zaželal si len:
jak totie jedle v horskom obvode
sa k smrečkom švárnym rady tesnaly,
i ona, ktorú láskou zobjal on,
by večne sa tak k nemu túlila —
„— Hej, Ežo! driemeš?“ zvolali naň vtom.
„Šak ešte máme sadiť, hybaj —“ Šli —

I nie div tedy: slnko nastalé
že nemáličko zarazilo sa,
keď stromky, ktoré v bralách vídalo
donedávna v hrách s vrstvou rozmilých,
mu prišlo razom v obci uvítať.
No lúče jeho najskôr uhádly,
jak a kým cieľom jedle došly ta:
bo ani vtáčky priam sa rozlietly
i sadly na chvoj; každý ihličku
si vyzrel za korisť — Hja, vtáčky to,
čo miesto zrnka rosu zobkajú:
a na ihličkách totých najsladšie
jej krôpky, perly lásky visely.
I maly ozaj pravú hostinu
na májoch sviežich — Len keď popod ne
sa mihol devy utešený zjav,
čo prišla uviť z kvieťat perečko,
jej čarné rúcho, čistý tváre pyľ —
či keď sa dvormi zjagal partíc jas
u neviest, ktoré zrejme mienily
už do kostola — v uličkách tiež ruch:
len vtedy slniečko sa ocitlo,
prebralo z onej vnadnej rozkoše:
i pospešilo nebom, zbadajúc,
jak dlhú ešte púť má pred sebou! —

— U Vlkolinských pokoj slávnostný
tiež rozhostil sa. Včasne čeliadka
si odbavila všetko, čokoľvek
sa pri gazdovstve musí pokonať,
či piatok a či sviatok značí deň.
V stavaniach tedy ticho, po dvore
i čisto k tomu.
Kde sa jaksi preds’
kus opozdili: bolo v kuchyni.
Ezechiel aspoň drahne sedel už
u stola v prednej — čakal raňajky;
no nedajbože vyčkať — Divil sa,
tým viac, bo ani matky nevidel
dnes ešte; proti zvyku vystala
i od služby: nuž zticha prespieval
za rannou i tú ‚Přijdiž, Duchu —‘ sám.
Nevedel poňať, čo sa mohlo stať.
Hnul sebou, že sa pôjde presvedčiť;
vtom ale šťuklo v dverách —
Vkročila
mať strmou chôdzou. Čosi na miske
priniesla i priam drgla pred syna.
Dnu rascová polievka špľachla, zrel;
i ešte čudnejším mu: výročná
preds’ slávnosť — a toť, aká objedza!
Chcel pozrieť na matku; no nechal tak,
neriekol slova, — prichytil sa jesť.
Však matka zastala si oproti,
zrak pohrúžila doň (bol nevľúdny),
a na roh stola vzprúc sa, riekla mu:
„Ty, Ežo! — ty len chceš ma dopáliť,
bárs vystríhala posiaľ som ťa dosť —
Kde blúdil si zas noci predošlej,
há? — Neodtajíš! lebo, tuláku,
i nocou ťa ja zápäť sprevádzam:
keď usnem, iní za mňa strehocú —
znám kľučky tvoje — tedy?“
Ezechiel
pozdvihol oči, vzhliadnul matke v tvár,
vtom zapýril sa; složil lyžicu,
i opäť vzozrúc, krotko odvetil:
„Nie, netajím; bol som — šak viete, kde —“
a kukol oknom —
„Viem!“ mať nevrle
mu odsekla, až zvrátil spešne zrak,
i ťažko polkla. „No ty ešte vždy
nevedieť zdáš sa: že to protiví
sa mojej vôli, synku! A preds’ som
ti to už dudala, i za otca
(och, keby ťa bol lepšie zavracal!
a nie ti povoľoval vo všetkom —);
ba neraz-nedva som ťa úprimne
i upomla — Ty ale, zrejmá vec:
dnu jedným uchom, druhým pekne von
si všetko púšťal; túrnul naoko
a pritom ďalej svoje vyčíňal,
nu, pravý potmehúd, krt — Teraz však
ti zahudiem ja (vtom sa vypäla),
mňa nebudeš viac vodiť za nosom!
Dnes ostatný môj ortiel zneje, čuj:
Tú ledačinu nikdy nevezmeš,
kým žijem! a keď budem umierať,
i v závete ti prísne zakážem —
vieš, Ežo? nikdy! (v doklad do dlane
si pľasla päsťou). To si pamätaj!
Ja prelomím ti tvoju hlavatosť!
ja uvidím —“ A stiahnuc obočie:
„Čo neješ!?“ doložila zhrozene.
„Ďakujem,“ vetil chladnokrvne, bár
ho jedno slovo ozaj pobodlo,
lež prevýšil sa; „už je po jedle —
je preslanô —“ S tým na stoličke sa
popravil, sšimral prsty po skráni
i podoprev sa na stôl, nadpriadol
tak potichu: „No, mamko, dovoľte
raz riecť i mne; som preds’ už dospelý.
Čo máte proti Žofke? povedzte.“
„Čo!?“ zdupnela. „Čo? — Že je sedliačka,
že —“ zajakla sa. On sa uškrnul,
zhral prsty po stole. „To?“ pýtal sa,
„to? — dajsabože! Vaše zemianstvo
či nepošlo tiež dolu Dunajom
i s košútkami, pani matko? jak?
Ba utenulo, veru, žiadna plť
ho nedohoní viacej! — Ale, hľa,
i Žofkina mať bola zemianka,
veď z rodu Vlkolinských pochodí —“
„Čuš mi s tým!“ skočila mu do reči;
„aj pochodila — vydedili ju,
hej — lenže ty to ani nechápeš! —“
„Dosť na tom: neviete jej pohany —“
„Viem!“ vrkla. „Akú?“ „Takú: za cudzie
sa groše parádi —“ „To nepravda!“
vykríkol Ezech, zbledol, zachvel sa,
vstal — však zas sadnul. „Utrháčstvo to! —
No, počujte i vy môj úmysel:
Ja slúchal som vás posiaľ vo všetkom,
i poslúchal som, lebo matku, rád;
v tom ale jednom niet mi rozkazu,
to nejde nijak! nemôže byť, boh
môj svedok, mamko! — Upokojte sa.
Viem, vám sa páči vaše krstňa, viem:
tú za nevestu by ste chceli mať,
i česť jej všetka; ale darmo je:
— a tu ver’ každý mne dá za pravdu —
kde o mne je reč, mojom o srdci,
tam výlučne ja právo voľby mám:
a mne sa ľúbi Žofka jedine.
Len tú si vezmem — Upokojte sa —“
„Čo!?“ zdupkala, až čipky čepca jej
sa pootriasly, oči podbehly
jej krvou, zvrávorala pohnutím
i zhíkla — „nuž ty! ty sa protiviť
mi budeš, papľuh? opovážiš sa
mne protirečiť? moje myšlienky
mi prekrižovať? — Či vieš, že som mať
i otec v jednom? Vieš, čo vo štvrtom
na veky stojí? — Ale horký vieš,
ty rebelant! — Šak počkaj, poviem ti
hneď inšie — Ale prečo nevstaneš,
keď shovára sa s tebou rodič, há?
neúctivec! — seď, bodaj — Nuž či vieš,
človeče! že tu všetko moje je,
či dom, či role, celý majetok?
tvoj otec že len prilepil sa a
čo palec na prístupky prišiel sem?
či vieš to? hovor!“ — „Od vás počúvam —“
„Vieš, že ti otec neporučil nič,
ni byľky márnej?“ — „Chudák, nemohol —“
„Vieš tedy, že tu pani som len ja,
a rozhodovať môžem, ako chcem,
môj rozkaz platí všetky nad súdy,
a tys’ len črviak...?“ Stisol plecami.
„Keď vieš, i to vedz: od dneška si nie
viac mojím synom! navždy odriekam
sa ťa i vymietam ťa zo srdca —
Vstaň môjho od stola! a zpod strechy
mi vystúp mojej! Ber sa, kade chceš —
a vrátiť sa sem kedy, boh ťa chráň! —
Som vdova a dnes umrel mi i syn:
i budem sama, sama ako trsť,
sťa jabloň obráňaná — Rušaj priam!
choď!“ ukázala rukou na dvere
a jak mrak hrozný bol jej obličaj...

On iste toho konca nečakal,
čo viac, v deň taký! — váhal, myslel ísť
i zas len zostal. Až keď skríkla znov’:
„Si hluchý!?“ sosbieral sa, s klina sňal
si mentiečku i líščiu čapicu,
a šupnul dvermi, slovka nerečúc,
len vzdychnúc zľahka, zrejme príkrosťou.

Povedľa cestou ľudia medzitým
už prechádzali vážne do chrámu:
vše v slnku zblýskal zlatých čepcov jas,
skvost mentiek, parta, hodváb lunivý —
Začuli ostrú vravu u Beňov;
zo zvedavosti stíchli postupom,
i fľochli starej hrušky prez vetvy
(čo stála kde-tu v kvete v záhradke)
do okien: ale zvedieť nemohúc
ni vysvetliť si kriku príčinu,
šli zvoľna ďalej...
A len Ezechiel
von mykol, zvony slávne zahraly:
ich velebný tón letel údolím
čo anjel-zváč a všade hlásil sa,
z dom’ do dom’ ťuknul v okno peruťou
i volal ostro, volal láskavo:
ó, poďte! poďte! poďte! —
Estera
tým precitla vraz z búre duševnej:
v um svitol jej deň slávny; povedľa,
aj, zbožných húfy... Ako? boží Duch
len jej dom mal by obísť? Užasla.
Skrušená padla na podlahu vtom,
i na kolenách, ruky skľúčené,
vhor zdvihla zrak a z hlbín vyvzdychla:
„Môj bože! odpusť moje hriechy mi...“

*

Od Beňov neďaleko, lenže za
potokom, ktorý tiekol cez obec,
ju pozdĺž krájal takmer napoly,
brat Beňov starší býval: Eliáš.
Pravdaže starec, ale k podivu,
bez šedín, prostý, rezký ešte vždy
natoľko, že sa mnohí mýlili,
za mladšieho ho držiac od Beňa,
kým tento vskutku mladší toť už hnil.

Tiež mal sa dobre. Hodné gazdovstvo
uhájal; klopotil sa, hrdlačil
a skývraživo sháňal na hŕbu,
sťa keby celý svet chcel obsiahnuť:
a všetko vzdor tomu, že pre koho
ni nemal sporiť, bo veď potomka
mu nedoprial boh — Sestru Zuzanu
síc’ obdaril bol hojne drobizgom
tým, k tomu ovdovela zavčasu
i v nebárs pomeroch sa octla, bo
pán švagor Daniel — pravdu hovoriac —
nu, popíjal si pilne do smrti;
no že len dcérky mala: bezdetný
brat naskrz nemal vôle dajedno
vziať za svoje; a ženin — Judkin — rod
zval v istej pýche zavše háveďou.

Tým horšie s bratom Beňom ráčil sa.
Zajedno už to strašne škrelo ho,
že otec do škôl Beňa vypravil
(kdes’ do Gemera...) a rad rokov naň,
až po jurátstvo takmer (pokým sám
nezomrel), mnohý tvrdý dvadsiatnik
utrovil z dúžej mošny: jeho však,
ledaže stihol prebŕsť donátom,
už privrel ku pluhu a robotou
i v samom vzraste tela zaväzil.
Len tým sa zviedlo, že brat Beňo raz
i jurasorom stal sa, tykal si
so slúžnodvorským; slovo v stolici
mal aké-také: kým on, Eliáš,
hoc zeman tobôž, navždy krpčiarom
toť musel zostať, k hrude prikutý
a bez povážky — I jak by mu to
nebolo oči klalo dôsledne
a neškvarilo jatrá závisťou!? —
Ku tomu prišiel proces rodinný,
čo okľukami vliekol sa sťa had
i trval veľké roky. Eliáš
po smrti otca totiž vo všetkom
bol zostal; i jak šťastný držiteľ
odoprel rovný diel dať Beňovi:
vraj preškoloval hodne navyše,
kým on naň robiť musel — teraz nech
sa z črepa živí! a ak orať chce
pán veľkomožný, tož nech diplom si
čo lán či stráň v šír, pozdĺž rozprestrie;
nuž preto skrsnul medzi nimi spor.
A toto bolo, čo ich ešte viac
rozdvojilo a sťa tie póly dva
i odcudzilo — najmä staršieho!
(hja: on bol, ktorý prehral pravotu
vzdor, že i novonarodeniatka
mu čepček šupla Judka do vačku —),
hej, toho natoľko, že verejne
sa zaprisahal: nikdy, prenikdy
vraj neprekročí jeho noha viac
Beňovho prahu! — I ver’ držal sľub:
ni neobzrel sa v stranu Beňovu,
ak povedľa šiel, vše odvrátil zrak;
a mohol sa aj buchnúť stretnutím
doň abo jeho vážnej manželky:
čo kameň odrazil sa — najviac ak
zahmkal, odpľul — a už drobčil diaľ.
Tu Beňo onemocnel osudne.
Nuž navštívil ho asnáď? Prehorký!
bárs vedel, že ver’ Beňo zabudol
už dávno na hnev, i čul, že si ho
—preds’ brata — viac ráz žiadal ku sebe,
čajs’ odobrať sa — Nie, ni netúrnul;
ba ani neišiel mu na pohreb.

— Nuž Ezech v onen sviatok turíčny,
keď prísna mať tak nemilosrdne
ho vypudila z domu do sveta:
kam mal sa vrhnúť, chudák? — Po službách
jak vyšiel z chrámu, kde sa otužil
čo pravý kresťan viery vzrušením
(dač, možno, pohľadom i na Žofku:
veď v prvej sedela čo svätica
v belostnom rúchu, zánet na líčku,
jas lúčov kolo nej, i bolo čuť,
jak zvonným dúškom i chór preráža), —
z kostola, vravím, jak sa ubieral
i ocítil sa zrazu samotným:
len prirodzená vec, že bez dlhých
okolkov (predsa k svojmu dľa otca!)
hor’ vodou šibol prosto k strýkovi.

Ten oči vyvalil. Bo Ezechiel,
ač vravel s ním i uctieval ho vždy,
preds’, rodičom snáď kvôli, nechodil
ku nemu.
„Ľaľaď! — Vitaj, mi fili
Balthazáre či Ezech —“ ozval sa,
i od stola mu v stretky pricupkal.
„Tos’ ty!? hm,“ odpľul, ruky založil
si krížom nazad; „veru, novina,
a aká! — I rec, synku, čo bys’ rád?“
(porozkročil sa a nadstavil sluch).
Ezechiel okúňal sa s farbou von;
konečne ale musel vykrámiť,
čo za príčina dohnala ho ta.
„Tak!?“ stákal Eliáš a na päte
sa zvrtol —„Tak? hm!“ streknul zas —„Či tak?“
požmurkal očami; a cmuľknuv si
ret: „íha!“ spískal, „íha!“ — Vystrel sa
(bol územčistý, ale svalitý);
i prihladiac si chvisty narudlé,
nadpriadal: „Tisíc! — pekná historka!...
Hja, chlapče! tvoja horenosá mať
sa nazdá, že ty druhý Beňo si,
ktorého takto (ukázal mu i
vtom odpľul) okrúcala na palec,
i zahuckala neraz proti mne,
tá —! (zahrozil sa smerom k oblokom).
I dobre máš, keď nedáš sa — buď chlap!
Ty predsa nosíš klobúk! ktorý vždy
viac stojí, ako všetky čepúchy,
a čo by boly zlaté, kochlaté! —
Ba chlap si! (potľapkal ho po pleci)
chlap, užtoveru! — Ale bližej poď;
si doma, neboj! — Hm-hm (pousmial
sa potuteľne, kol úst schamril si,
dnes ráno vyholených na hladko,
i jak by čos’ bol našiel, poskočil).
Mňa to len teší, že si prišiel sem,
len teší! ver mi — Akožeby nie?
toť nemám syna! nemám — Nahraď ho! —
A u mňa práce nazbyt, Ezechiel,
až prez hlavu! — Šak z toho, otec tvoj
čo nezabral mi, nezmarhal som nič,
skôr pričinil, skôr! — Nuž, dosť robôtky
tu pre teba! a keď sa obabíš
dľa chuti, i pre ženu, pre deti,
pre — Ale dívaj! kde som zašiel až? —
Saď, synku, slož sa. Starká! —
(Judka vtom
dnu vkĺzla, i že zrela Ezecha,
až zmiatla sa —) Daj dobrý obed hneď!
toť synovec je naším hosťom dnes,
i zajtra, i vždy... čuješ?“ Fľochla a
von dvermi cúvla celá zjašená.
Eliáš ale sebou potiahov
synovca, sám hneď myknul za vrchstôl,
i sedel už a živo hnieždil sa;
i jako Judka jedlo priniesla,
vo vytržení núkal: „Ezko! jedz,
jedz, Judka moja, — pravá objedza! —
Ba, prisámbohu! veľmi teší ma...“
(Dosť ľahko, hútal pritom: Predsa raz
sa vyvŕšim! — ač pozde, lepšie preds’,
jak keby nikdy! — Jeho všetečnosť
ten aspoň náter mala — Kto ho vie?)

— Mať, jak len zazvonili z kostola,
priam prikryť dala, a to obrusom
stôl činovatým, aký najkrajší
len mala v truhle, samý po ňom kvet;
naň ihneď slietly hajná koláčkov —
nu, veď sú sviatky! —
Čaká, čaká; no
Ezecha len niet, neprichodí — Už
videla oknom kŕdle ľudí prejsť,
však zo žiadneho nevylúčil sa.
Ni v ostatnom ho vidieť nebolo;
ba, čoho takmer obávala sa,
bo veď len pohlo by ju ešte viac,
že ráno: ak tak povedie sa s ňou:
nie, i tá sama prešla s pannami.
To zmýlilo ju čajsi; potrela
si pravé oko. „Mara!“ ku slúžke
vtom preriekla „choď! popozeraj preds’,
kde trčí Ezech? — Zaber podjedným
aj do čeľadnej jedlo paholkom —“
Šla. Brúsila sem-tam, sa spytujúc,
či nevideli kde ich gazdíčka?
A pravda, pritom neomeškala
ni podštrknúť tej-ktorej babke: „Jój!
kej vedeli ste, čo sa stalo vám
dnes u nás! — Strašnô! — onô — ale že
ma neprezraďte —“ (‚Šu-šu‘ — a šla diaľ);
no vzdor kutaniu nedopadla naň.
Až keď i druhú — Katru — vyslala
Estera, tej sa takoj zdarilo
ho vyňuchať. Sťa diablom posadlá
pribehla s náveštím: „Je — u Elov!
tam, urodzenká — zazrela som ho!
a sedí už aj s nimi pri stole;
hej, na môj’ pravdu! —“
Čujúc Estera
chýr tento, málo že nespadla s nôh:
tak zhrozila sa. Ako? Ezechiel
ku najväčšiemu nepriateľovi
i jej i muža — svojho otca to! —
ku tomu falošníku, predrelcu,
netvora bez duše i bez boha
sa utiecť vedel vlastnou pred matkou!?
Neuznal za hodné ju odpýtať?
a sľúbiť, že jej žiadosť vyplní
a nikdy nebude sa protiviť?
keď ona preds’ mu iba dobre chce,
oň stará sa, v ňom žije jedinom...?
„Och, to je mnoho! mnoho!“ vyjakla,
ku srdcu chmatnúc; „och, ten nepodar! —“
S tým sama zasadla si k obedu.
No muška uniesla by na krielci,
čo utrovila; všetko pošlo zpät.

Po jedle chcela bohu poslúžiť;
však podivné, ni k tomu prípravy
nenašla jaksi v duši — Na knižku
složila ruky a tak dumala —
Vtom zvony zhlaholily na nešpor;
i vzchopila sa: a ich zvukohra
čím diaľ, tým trúchlivejšie znela jej,
sťa pri pohrebe — Pustila sa v plač;
i skloniac sirú hlavu na ruky,
jak zvonov súzvuk vlnou dorážal,
vše skvílila i vykladala tak:
„Ach, nemám, nemám viac už nikoho!
i syna pochovala som si dnes —
ja biedna mať! — ja vdova úbohá —
ó, bože! čoho som sa dožila
na starosť!? čoho! koľkej neresti!
ja slabá žena, osamelá, ach —“

V kuchyni, ako ráno výstup ten,
i teraz jej kviľ čuly služobné;
no poneváč ju znaly rozhodnú
čo hospodyňu, matku čeľadnú
i kazárku vše, ktorá netrpí
rád nežiadaných od kohokoľvek:
nemaly smelosti dnu vstúpiť k nej,
tým menej v nárku jej ju potešiť.

A cestou kto-ten teraz ešte skôr
sa pozastavil, sliedil očima
a uchom dychtil niečo uloviť;
smiech pritom — možno, škodoradosti —
mu uťahoval kútky — Podistým
už mnohý vedel zvláštnom o spore;
zlá povesť všehdy bystré nohy má...

Jak zmĺkly zvony, poutíchla tiež.
Zodvihla hlavu, slzy utrela;
s tým popravila čierny čepiec si
i pritúžila stužkou pod bradou,
tak chvatne jaksi, že sa v spechu tom
zo slučiek skoro stály hrdúsky,
i pridusiac vzdych schválne: „Ale nech —
nech!“ vyrkla srdnate. „Keď šiel, nech šiel!
ten zanovit! — To nedožije ver’,
bych ja sa prosila mu! Ja som mať!
jedine moje môž’ byť navrchu —
I škoda každej slzy! — Dúfam, boh
ma neopustí — on je radcom vdov
i pomocníkom, on —“ A ukrotlá
začala vo spevníku prehrebať,
a nájduc pieseň, hlasom trasľavým
nôtila: jakí stáli povždy sú,
čo Sion, hradby jeruzalemské,
tí, ktorí v Pána stále dúfajú...

*

A Ezech ozaj pevne prilipol
u strýka. Nielen sviatky turíčne
že strávil v jeho dome vítaný
(len Judka jaksi zazerala naň
a patrne sa hrýzla v sebe), lež
i robotný deň, ktorý nastúpil
hneď nato, tam ho našiel: ako včas
za rána už bol dlubal pod cieňou,
čos’ strúhal, dlabal, vŕtal: ku čomu
strýk Eljaš, klobúk majúc na uchu
a boky podpreté, sa s úľubou
uškieral, hlavou krútil — nebodaj
si bláhal: Robotník, a bez plače!
bo najviac čo mu denne dá vše jesť —
„Hm —tak!“ mu prisvedčil. „To javorec!
šak, synku? Bude z neho kosisko?
A kebys’ znal, kde som ho vyňuchal!?“
„Kde, strýku, kde?“ sa spýtal synovec,
no ďalej majstroval. „Hm! — v Brde až
tá potvora ti rovno svietila,
a nad priepasťou! málo chybelo,
že som ju nepremeral — Ale, hľa,
i z toho vidíš, že si nelením,
bárs starý, ani takých po pekliech
sa driapať, ver’ nie! — uč sa odo mňa!“
„Var’ nemyslíte,“ Ezech prerval ho,
„že štítil bych sa ktorej roboty?“
„Oj, nie!“ sa sponáhľal strýk, „božechráň!
Viem, že si ani doma pod pecou
nelíhal, ačpráve tam posluhy
vždy bolo až moc! Budeš tedy, viem,
i tu sa usilovať, budeš — Hľaď,
tam i tam v streche mrcha pazuchy!
až po ten šiar! Len snopkov naviazať
a pošiť — šúpy stoja v záčine —
I pokrov domu skoro opraviť
sa zíde; lenže v hore ešte klát!
a (šepnul) v cudzej...“ „Furták, strýko, ste!“
sa Ezech zasmial. „Nono,“ priam mu strýk,
pohroziac čudne prstom skvačeným;
„mlč!“ zžmurkal. „Potom — potom, ale dosť! —“
a odpľuv, postrečkoval po cieni.
„I rob len, synku! Ale nezabuď
dák’ do hrabieľ, toť, zuby povsádzať:
by naša hospodárka šmŕľavá,
no robotnica ani víchrica!
— nie ako čiasi pani Hestera —
čím mala narábať: keď štepnice
a trávniky nám príde pokosiť,
a ty sa chytíš svojho javorca!
tak po chlapsky! šak, Ezech? Pravda! — A
čis’ videl, koľké trávy máme tam?
Nech nepľuvnem viac, ak nie vyše mňa!
nech —“ „Ibák lopúch a či konský štiav,“
prehodil Ezech. „Perse! bršlica,
žitnačka, mádra — fajné zeliny —
Hm, pohodlný rok — Len prikladať
vždy ruky! Chleba, úfam, dostačí...“

Tam tedy prebol leto Ezechiel;
za letom jeseň, plnú všakých prác,
tiež prekonal tam; ba i pozdejšie
len zostal.
Ako dáky paholok
(strýk horkýže by teraz ponajal!)
tak robotoval po mrak od svitu
a vždycky s tou najväčšou ochotou
a chuťou bez únavy: vzdor tomu,
že ani snáď sám nevedel si dať
odpoveď na to: Nač to všetko je?
tá služba otrocká? ten chvat i pot?
to prepínanie svojich mladých síl?
— Tu pri dome sa našlo všeličo,
čo treba bolo odbaviť; tu zas
rad iných vecí mimo gazdovstva
(tých, čo sťa lúče šibú navonok)
sa prihrnul a vliekol bez konca:
napríklad v horách hotovenie dŕv
ku zime, — v holi pastva zporiadky,
nad salašom vše dozor, — zápasy
pri klčovaní chrastí, poľných ciest
opravy — a tak ďalej; všetko to
on podnikol i zdolal vďačne, bárs
dosť oštary mal pri tom. Robôt však
jak svitla doba: tu len ešte bol
vo svojom živle! Ako pravý lev
sa v kosbu vrhol; radok za radkom
len hrčal spádom ani ručaj z hôr.
Zatým zas nastúpilo svážanie:
ten najrezkejší dej na prknách žní
pri plnom svetle nebies priaznivých;
i svážal tobôž. Bujných na voloch
a bielych jak sneh, ktorých súmerne
ohnuté rohy skvely sa čo kvet,
prez čelá pásik bronel červený
(sám fáborce tie vplietol v zinky), kým
im pod lalky v krok zvučná hrala spiež —:
na takých vozil, hrdo kráčajúc
si vedľa šumnej spräže, len tak bez
lajblíka— marcelínky povoľná
na hrdle slučka, klobúk na očiach —
Bral do drabín až zbožia na podiv,
po stohu takmer, že keď dedinou
sa terigal voz ťažkým ruchotom
a svištiac (— zpod sníc riasa splývala —):
o vetvy rafal sa, čo zo záhrad
nad cestu obrodené ovisly.
Preds’ neraz i sám vyhupol sa hor’,
a pri pavúze sediac bezpečne,
poháňal zvoľna voly, od sparna
sa preťahujúce, vše sšmižkajúc:
„Hejk, Beľa, Široň!...“ I jak vtedy mu
prejsť prišlo popred rodičovský dom
(bo zeme sem-tam v stráňach boly), to
tým väčšmi spukal bičom (trojakou
zdobeným kystkou); áno, zakaždým
vše tuho spráskal — —
Vôbec u strýka
sa udomácnil cele. A keď chcel,
či vlastne keď deň tvrdý minul sa,
si bez prekážky zašiel do Bockov,
ak neprimal ho večer k práci tiež.
Tam vblízku svojej švárnej milenky,
pod svitom krásnych očí jej, jej vnád
tajomným vplyvom všetkým, rozkošou
z jej odviet vtekajúcou v srdce mu,
znov okrial, posilnil sa nadlho.

Či toto bolo pohnútkou, že v tej
koľaji, do nejž viac bol vohnaný,
než vkĺznul sám, i potom zotrval
— bo vedel veľmi dobre, matka že
tak snadno nepopustí; a či snáď
v ňom urazená hrdosť osobná
to pôsobila, keďže papľuhom
už nebol, ale mužom? — ťažko riecť.
Lež najskôr vzpruhou bolo oboje.
To ale stojí: že strýk Eliáš
ho valne potvrdzoval v úmysloch
i v pôtku s matkou; Judka zase, tá,
ač ani moriak zdúvala sa vše,
škúlila, mraštila tvár pehavú
i odvŕkala leda prez zuby:
si netrúfala vypovedať mu.

On nehneval sa ozajst na matku;
no predsa bolelo ho nemálo
i mrzelo ver’ dlho, že ho tak
bez príčiny (veď srdce nenie ňou!)
a bez okolkov vysúdila vraz
von z domu: z toho hniezda milého,
kde narodil sa, mladý prežil vek
vždy v prítulnosti, v láske k rodičom,
ho vykázala, čo viac vo sviatky,
a obrátila v posmech pred svetom.
Nie, nezanevrel na ňu, vedomý
súc pomeru si ku nej; toľko len,
že vyhýbal jej — —
Raz preds’ stretli sa.
Mimoďak v poli. On šiel z kosenia,
mať ale proti s kŕdľom hrabáčok
sa brala hore stráňou, sama tiež
si hrable nesúc. Ezech kamsi sa
bol zahľadel (var’ niekam v inú stráň,
zrak aspoň žiaril mu, smev kolo úst —),
čo sostupoval vľahce výhonom,
na pleci kosu lesklú, hrkavý
za pásom oselník; tým prepásol
včas pobadať, kto tiahne oproti.
Len jak mu vrava uderila v sluch,
vdol pozrel, videl — ovšem, neskoro.
A predsa dosť včas. Lebo matka vtom
už upozornila ho (hrabáčky
až zanemely zrazu) činom tým,
že ač aj boli ešte na dostrel
si zdiale, spešne pevnou pravicou
v bok utrčila dlhé hrablisko
i zrakom mrskla — zrejme na povel:
by vyhnul... Porozumel rozkazu
i s cesty umkol brázdou — —
Paholci,
keď s ním sa sišli, tí len sa ho dač
nadomŕzali! By vraj zabudol
na všetko, čo sa stalo-nestalo;
by domov prišiel, prejal gazdovstva
on správu — Jakí budú poslušní
mu povždy! — Veď vraj, pravda, robí sa
tam i dnes svedomite, lenže boh
ho tam zná! nejde to jaks’ od ruky —
Hja, darmo: hlavou v dome má byť muž!
a zvlášte nad čeľaďou... Riekol im:
„Synkovci! prídem iste — dakedy,
hej; lenže ako svoju matku znám,
ver’ mnoho vody ujde potokom —
I dotiaľ buďte verní, robotní! —
Nuž, s pánombohom —“
Ale staral sa
o hospodárstvo preds’ len otcovské
čo hneď i z diaľky, lebo paholkom
vše porádzal to — takto, onakno —
No ak však matka potom z rečí ich
dák’ zhádla, v tom že ruky Ezech mal,
už z protivne hneď ináč prevrtla:
„Tak chcem, tak bude! — viete?“ dotušiac,
„vy, trúpi! i s tým, čo vám radcom bol —
Marš, na Kubľovo! —“
Neraz, matere
kde nebolo, keď skončil svoje si,
i pomohol vše v práci služobným
a nájomníctvu, pravda, úchytkom —
Tak doukladal kríže — Sprevadil
dol’ závozom zas záprah so zbožím,
potľapkav pritom známe tátoše —
a iné — Pod jeseň tiež pomohol
im porozorať ďatelinisko,
bo pre sucho šli pluhy dolámať;
aj rozsial pšenicu — Ba stalo sa
hneď počiatkom žní, že keď so strýkom
už boli srubli žito Ploštinou:
priam poshora (kde stálo otcovské
a ktoré bol sám zasial v jeseni,
dnes súce už tiež pod nôž), z toho tam
jaks’ nevedomky, kýmsi pudom len
prv štrkáč začal poťahovať — vtom
zaostril kosu, zakosil — „Hop, stoj!“
strýk zakríkol naň. „Čože vystrájaš?
to predsa cudzie žito! Zabudols’
ha? — Ezech! che-che! kdeže myslíš? Ťaj!
či nie to k smiechu. Judka?“ rehtil sa,
až boky sa mu otriasaly — „Hm,
hm... nikdy!“ odpľul; siahol po krčah,
i priložiac ho k ústam, pokým pil,
poločkom mačím strežal na Eža.
A tento sa až zmiatol — neznal, čo
riecť. „Eha, próba —“ hlesnul; nevädze
kvet zdvihol, strčil stonkom do zubov
a bral sa viazať —
Taktiež pozastal
si vedľa lánov neraz otcovských
a v dumách sliedil krásnych po zbožoch.
Tá hrobľa, kdejaký krík, medzička:
to všetko tislo sa mu pod oči;
ba každá byľ, ten turček úvraťmi
si hupkajúci, briežkom králiček
sťa pýtal by sa: Nie sme tvoji viac? —
Tak prekvapil ho v jednu nedeľu
podvečer tam i Gábor Šimúnov,
druh od mladi i verný kamarát,
ho zpoza krovín zrazu osloviac:
„Čo dumieš, Ezko, tunák?“ Obrátil
sa zarazený: „Tos’ ty, Gábor? no —
Hen strýkov jačmeň obzeral som, či
už došiel? I hej...“ „A ten tu? či tiež
nezajmeš —? preds’ si pomáhal ho siať...“
„Daj pokoj, braček...“ „Ja, veď nezúfaj —“
„To už nie! prečo? —“ vňatku ľadníčka
vtom skubol z jarca. „Pozri, strúčkov čo!“
„A videl by si hrachy ‚Na skale‘,
to bohatstvo ti, Ezech!“ „Tams’ až bol?
po kého, povedz —“ „Ale posúď si:
Boldkovi chlapci nijak odlihu
mi nedali: vraj v dierach skaly toť
hniezd sila — Mladé kavky radi by...“
„Ver’ sa ti divím... Nuž a lúpež kde?“
„Ozlomkrk pošli s nimi v dolinu —“
„Var’ na pečienku...“ Ezech zasmial sa.
„No, aspoň,“ Gábor nato v rozpakoch,
„mám tiež dač — hľaď len: pero sokolie...“
A pošli dolu stráňou chodníkom,
naľavo zbožím dlhé tône ich,
pred nimi v skoku poľné koníčky —

— Že v dedine tiež mnohí hasili,
čo nepálilo ich, sa rozumie.
Už je to v prírode raz ľudskej, že
tak radi pasieme sa na cudzích
nesnádzach, z cudzích napájame rán;
i roztriasame veci susedov
sťa kúdeľ zrebnú, cúdiac-súdiac, bár
na múdrosť našu nik sa nepýtal.
Nuž boly zvlášte pani sestry, čo
nedaly železu ver’ vystydnúť
i kovaly ho tak i naopak.
Tu jedna prišla (Tera Jonkovie;
jak víchor vtrhla dvermi, ručník až
jej skĺzol sa s pliec, len že zlapla ho —).
„Ach, pani tetka!“ tľaskla rukami,
„jak ľutujem vás — óvi! —“ „Terezka,
a prečo?“ na to vážne Estera.
„Ľaď! a či ešte nenapadlo vám:
tak opustená čo si počnete?
čo? beda, prebeda! — Och, zlý to syn
ten Ezech — hrúza!...“ „Nono, nechaj tak,
kačička — nezaslúži spomienky.“
„Ba tretiu už noc nemala som sna,
len pre vás, tetička! mi uverte;
ach, reku, tá sa dačo nazhrýza
po trápnom dni v tú neodbytnú noc —
len pre vás!...“ „Vidíš, a ja dobre spím —“
„Ach-ach! tak?“ „Veru.“ Vypleštila zrak
a popravila šatku na hlave,
postúpila sa, ústy žmykla a:
„To nemožná vec!“ vrkla; „nemožná! —
Veď predsa povedzte, jak budete
sa sama trápiť s toľkým gazdovstvom?“
„Nuž nebudem sa —“ „Nebudete sa?
a ako, bože?“ „Predám židovi
ta všetko, Terka, všetko popredám!
a z istizny si budem dobre žiť —“
„Tak?“ „Tak.“ „A všetko na írečitosť?“
„Na —“ „To už inô, inô, tetička,
a pravdu máte! pravdu pravdivú...“

A hádam: ten chýr hneď že odniesla
aj do Elov.
„— Ty, Ezech! ratuj sa;
iď domov, odpros — lebo uvidíš,
zle prejdeš. Vieš, čo tetka zamýšľa?
Že spredá majetok vraj do byle!
Z jej úst som čula, na moj’ dušu! z jej,
nuž? —“ Ezech v odvet: „Ak tak, darmo je—“
„Hí! čudák! — Sváku, no ho vydurte!
Vy, totka —“
Judka ozaj mala už
čos’ na jazyku, prežúvala, nos
si šuchla, chcela práve preriecť; no
vtom predbehol ju chytrý Eliáš
a spustil raptom: „Ezech — ten je náš!
odkedy odvtedy — ten nepôjde!
ja nepustím ho! nie! — A Hestera
že predať mieni? — pletky! klebety!
Tá predala by!? — Pravda, pani! hm!
nie jak toť Judka, včela, vrtielka —
I nech! tu máme na čom robiť vždy
i so sto rukami! — nech, rohačka! —
A kapitálmi nevysteleme
jej do truhly! to nech sa nenazdá!“
„A ak ich minie?“ „Minie? che-che-che,
na dobrý úžitok! Juj, premúdre! —
A súdy by kde? — Stvora, nebaluš —
(tu trojak odpľul, nohy preplietol).
Ty, Tera, šípim, odkiaľ podúvaš!
si oslom-poslom — či nie? Predarmo,
nič neporídiš! — Ezech, šak vieš tiež?
(Ten kývnul hlavou i sa uškrnul.)
I čo sa pcháš? —“ „Som predsa z rodiny —“
„Bŕŕ, žihľava sa dotkla plota, bŕŕ —“
„Noženo, Ežo! obanuješ raz...“

Tu zase Tomášovie Ilona
sa prilúdala pokryjome (toť
tá kmotra, ktorej dcéru Estera
by za nevestu bola chcela mať).
Len vošla, plné oči mala sĺz
i ledvúčičko riekla ‚dobrý deň‘,
a kmotre skoro padla kol krku.
„Saď, sestra,“ ponúkla ju domová,
„a vitaj. Dávno si tu nebola.“
„— A počo, drahá moja Hesterka?
Veď odúfali sme sa všetci, ach! —
(tu ruky skľúčila a vrhla v klin).
Veď naša Marka predsa dievča je
tiež poriadno a sťa ten chleba kus,
tak dobrô, milô, tichô, pokornô —
veď hodnô je tiež — Veď sme starali
sa o veno; veď nie sme ostatní —
Veď Marka, chúďa — môžte uhádnuť —
a, hľa, ten Ezech! —“
„Kto by zúfal hneď?“
jej tvrdo Estera; „ten úskok, ten
lecikto! ešte nepreskočil, nie
môj ohrad! —“ „A ak predsa preskočí?“
„To zlomí väzy! zlomí — Nemyslím,
by mal tú drzosť. Črepa z ocele
je síce, zato srdce má čo vosk —“
„Veď práve v takom rady bujnejú
náruživosti, verte, kmotrička!
i tŕň len v dobrej zemi vyhúka —“
„Iď, stvorička, iď! Trpezlivosť! ľaď,
ja koľko jej mám! —“ „Veď, ach (povzdychla),
bár zlyhala bych! Ale spomnete
si mojich rečí, čo ten vykáže?
Ach, dievka moja, dievka radostná —“
„Čo, kmotra? to bych chcela uvidieť!“
„A čo mu vykonáte?“ „Vykonám!
Ja vydám sa! a jemu nedám zbla —“
„Veď dobre, ale moja dcéra, tá...“

To zavzali tiež skoro do Elov;
však Ezech vetil zas len: „Darmo je.“
Strýk ale, ten sa dobre nevaľkal
od smiechu. „Vydá sa? ej, tisíc striel! —
a za koho? za hrivka!?“ odpľuvnul.
„Jaj, bodajže ťa! starô, hundravô —
joj, bok môj! — chrenu, Judka! — Trarara!
Hej, Ezech, čuješ? vyskoč, pôjdeme
na svadbu! hotuj vinše, šablicu —
Ihop! (a česol dlaňou o sáru)
hop! Judka —“ No tá: „Ale — blaznieš sa?“

(Čo okrem tohto iní zahúdli
zas Estere, tí bližší, ďalší tiež
— však Vlkolinských tam z dom’ do dom’ moc —,
napríklad múdry Nátan, rozšafný
Jób, polprokátor Petro, Efraim
s lišajom v tvári, jeho cipuška:
čo po tom všetkom? I tak Estera
si nevšímala fígľov ich a rád;
a Ezech urputne stál na svojom.)
Nakoniec prišla Zuzka, zolvica.
I túžily sa jedna druhej, až
sa poplakaly pritom. Nečud, však
už obe boly vdovy. Tamtá, že
muž odumrel ju dlžôb pod tiažou
a s kŕdľom drobných sirôt — Estera
zas, v prebytku že veľkom zostala
a s jedným synom len, no ktorý i
päť dievok starosť hodne prevážil:
dosť každá mala svojho trápenia.
„Tvoj Ezech,“ dotušila Zuzana,
„sa môže vrátiť, predsa stratený
je nie, a tvoju vôľu vyplní
a starostí sa zbavíš šťastlive;
no kde je koniec mojim nerestiam?“
„Ech, Zuzka!“ pretrhla ju Estera,
„nebude zo psa slanina, nie ver’ —
to ťažko pôjde, badám. Do seba
ten ztvrda vstúpi; povedz skale, priam
ti vrkne svoje ‚ale‘ — taký je!
A že bych ja ho ani holuba
vábila ‚holúš-holúš‘ — toho niet!
Keď začala som, tak i dokončím;
nech pyká, zlosyn! — A ty neboj sa,
boh opatrí nás! — Ktorú mi dáš z dcér?
No navždy! —“
Zuzana až zmrzla, tak
ju prekvapila tá hľa otázka.
„Ach, Hesterka — ty myslíš naozajst?
Och, moje kuriatka! čím ďalej, tým
viac prirastajú k srdcu mi — nie div:
v nich žijem — Ozaj? bože môj —“ „Hej, hej!
chcem jednu.“ „Najstaršia je na vydaj —“
„Tú nie.“ „Tá za ňou pravou rukou mi,
a stredná, chúďa, ani žubrienka
je šťúplo, biedno — Ibák Uličku,
ach, milô dieťa moje! —“ „Tedy tú —“
„Ale var’ nie hneď? — Ani nemôže,
veď ešte na učenie chodiť má —“
„Nuž tedy potom.“ „A ak Ezech by
tak nazpät prišiel? — on by —“ „Mlč mi s tým! —“

Snáď vánok nasluchoval pod oknom
a umknúc letkom, potom narazil
prúd rečí týchto schválne u Elov,
tiež odchýleným oknom — lebo kto
by iný klebetil bol? kto? — a tam
preds’ za horúca všetko zvedeli.
Čo Ezech na to? Ani najmenej
sa nezduril (nu, ozaj tvrdá šij —),
ba zrovna dodal: „Dobre urobí! —“
Strýk rozpačil sa chvíľku. „Neverím! —
to neverím —“ sa vzchopil. „Tvoja mať,
tá radodajnou nikdy nebola.
Si zakäroval rúče, pokračuj
i ďalej smelo! Vlkolinský si!
a ja som tvoj strýk! (Do pŕs hlobnul sa.)
I jak tu stojím, v zácti nepadneš!
a Vlkolinský ešte nežobral...“

Ba čo viac, sama Judka vpálila
raz do Beňov. Už čajsi na konci
to bolo robôt; mračno, šústal dážď.
I dobre nepuklo ver’ Esteru,
keď zazrela ju razom vo dverách
v obruse čo smrť, celá schviala sa.
„Nu — začala hneď bez privítania —
čo zjednali ste tomu paholku?
Preds’ nahrdloval prez leto sa dosť!
sťa, neprimeriavajúc, hovädo —
Vy zvodci, zhubci! vy... A čo tu chceš?“
„— Ja príčina som?“ Judka vyjakla,
čo fakľa rozpálená; „ale ja?
ja?... Práve preto ku vám prichádzam.
Ja neviem, ako ma tu vidíte,
čo vlastne Ezech hľadá u nás? Ja
toť prosím vás: ta vezmite si ho,
ja nepotrebujem ho —“ „Rozumiem,
po robotách! ps...“ vtrhla Estera
jej do reči. „— Ja nechcem, nechcem...“ „Nuž!
mám s povrazom var’ poňho, s tatarcom?
ty sprostá Dora! Prečo nevezmeš
naň metlu, nevysobášiš ho von?
ty Júda... Viem síc’, že ten diabol tvoj
mňa iba dráži, môjho štenca len
chce huckať do mňa, a ver’ nikdy mu
nič nedá — sám by zhltal i tú prsť,
sám — bodaj! — ale tak ti treba, tak,
ak dedičom ho zrobí, hlupaňa...
Iď; mne daj svätý pokoj! — Hanbi sa
jesť cudzie mozole — iď! radím ti.
Ja nechcem o vás ani slýchať — vieš?...“
— A Judka pošla, až tak fikajúc
od plaču — Vonku mračno; lial sa dážď.

— U Bockov že jak?
Inu, rodičom
bol Ezech vítaný až veľmi. I
na šťastí dcéry pracovali tiež,
jak mohli (predsa prvý v dedine
to vydaj! najlepší dom — jediný
syn, k tomu bez úhony mládenec —
zať driečny — a moc iných ohľadov,
čo riadne padávajú na váhu...).
Len vhod im tedy prišiel rozhodný
ten vývin vecí, prevrat u Beňov
a rozpadnutie. Hnedky statnejšie
sa vystrel Jano (otec), rozkálav
na dvore kladu. „Len klin, starká, klin!
klin, jak sa patrí! (vrkol ku žene,
čo práve triesky niesla podstenou),
a niet tej hrče! toho stržňa, čo
by neoslabnul — šak ver’?...“ „Pravdaže!
no ale i chlap musí páckať doň...“
„Tých pirohov — vieš? strela...“ „Akože!“
— No Žofka sama ináč hútala.
Ten spor ju mrzel, čím diaľ, omínať
ju počal tým viac; rusou hlávkou jej
však myšlienky sa braly bez konca.
Veď srdce veľkú tají hlbinu,
a v tmách jej, áno, jedno svetlo len
sa ligoce, i jeden predmet je,
čo osvecuje jasne: Ezechov
to obraz drahý — jeho strmý vzrast
sťa topoľca by — pohľad sokolí
zpod temných obŕv — hrdosť kolo úst,
kde ľahce brnel porast — vábny smev —
tá ruka kornatá, jak rukávom
utieral znojné čelo — každý ťah,
ten zrkadlil sa stále v svetle tom;
však v hlave, v hlave! och, tam rozličné
sa lúče krížily a posvit ich
nevolil, čo mal žiarou poliať, lež
i stínom frskol zrovna v mračnú tvár.
Tak neraz akejkoľvek pri práci
sa zahľadela razom, trudila;
čo uzol dáky chcela rozlúštiť
vec totú: márne, nezdarilo sa.
Na tráve zastala si nad medzou
a srpec v ruke, strnula; jej zrak
sťa sivý holub rozpäl perute
a letel k zoriam, ktoré vznikaly
čo riadky plamenného písma — z nich
snáď úfala sa rady dočítať
(veď škovránok, toť, ztadiaľ načiera
tiež smysel svojej piesne vysoký —),
z nich — avšak zbledly, zhasly hádankou —
Alebo v žatvu naslúchala vše
šumotu klasov; vzniesla stebiel hrsť
a hádala z ich reči budúcnosť —
složila na snop: riasa znemela,
však bez toho, by šepla útechu.
A pri roztáčke? žmurkal mesiačik,
no skoro zašiel za oblačnú hrádz
a nechal dievku v tiesňach pochyby.
Ba v komôrke, kde nevidel ju nik,
len oko božie padajúce z hviezd,
i slzy ronila, a bolo jej
tak krušno, bôľno. Ako? vezme ju?
a jeho matka nepožehná im,
ba ani nesmie Ezech, vlastný syn,
ju ku nej priviesť, ženu, nevestu? —
On rozvadil sa s matkou pre ňu... hriech!
Hriech matku nectiť, mater zarmútiť,
hriech! ktorý pomstu... „Bože, pomáhaj!
Ty uprav všetko svoju na cestu —
a jestli nie?... och, bože, bože môj!...“

Raz v jeseni — bol večer sobotný,
na hviezde hviezda, mesiačik čo srp —
delila práve ľan, a Ezechiel
jej viazal hrsti, sediac na kláte
a tropiac žarty pritom: pokrúti
vraj tak ich, že ich nerozuzlí nik.
Už s chvíľa, čo reč sa im pretrhla.
Vtom z hĺbky vzdychla. A on postriehol,
keď vzhliadla k mesiačku, jak zaleskla
sa slza v oku jej a zpod víčka,
čo pokrylo ju vláknom hodvábnym,
jak mykla hrašky hladkom po líčku
sťa rosa ružou... „Čo ti? preboha!?“
sa strhol Ezech. „Kto ti ublížil? —“
„Ach, Ezech,“ vetila, „ten záder ja
už dlho v srdci nosím —“ „Aký? čo?“
„Tá tvoja matka — tá sa nesmieri
ver’ nikdy s nami — To ma trápi, to
ma nepokojí...“ Hustých do vlasov
si Ezech vpálil, hútal — hupol, „nuž!“
sa ozval príkre a hlas chvel sa mu,
„to chceš ma odbaviť!? chceš zatratiť —
Keď tak, to idem hneď — no nikdy zpät
k materi svojej! nikdy bez teba!
Svet veľký je, var’ dakde ustrniem —“
„Nie, bože! Ezech! zle mi rozumieš,
zle —“ polapila jeho tvrdú dlaň,
„ach, nebuď...“ zvzlykala. „Tak neželej!
nie! Žofka moja; nemáš príčiny —
Mať, verím, smieri sa raz. A ak nie?
mne jedno. Moja vôľa láska je,
jej razí iným — moja zvíťazí!
Čuj! (lastovičky pískly pod plátvou,
nu, zo sna) takí šťastní budeme!
bo kto môž’ nášmu šťastiu zabrániť?
kto rozdvojiť, čo spojiť mieni boh? —
I nebudeš už dumať o tom viac?
čo? — Ľaď! čo ľanu ešte čaká — Sem!
nech poviažem v ňom tvoje myšlienky!
a ty ich obuchkáš a otrepeš
a pod trepačku padnú pazderím...
oj, plaché holúbä...“
A po chvíli
(mesiačik práve sedal za hole)
do noci tichej, ktorou tiahol vzdych
kejs’ túžby a či šelest lísťaťa
opadom, obapolné zaznelo
i ozvalo sa znova: ‚Dobrá noc.‘

— Tak prešla jeseň.
Prišly Vianoce.
Za nimi Nový rok —
I nešpor len:
a tuliti! už rázne nôtili
u Beňov tú ‚Rok nový...‘ Po speve
však farár, rechtor vážne vošli dnu.
Tam všehdy skvostná bola koleda,
kým ešte Beňo žil (i na pozdrav
vše vetil latinsky, zvlášť Seneku
si prizvav na pomoc). No ani dnes
nič nechýbalo, lebo Estera
sa rúče postarala o všetko
a zavčas, ani Marta biblická.
Stôl s chvíľu čakal pekne pokrytý.
I len že vošli, pozdravili ju,
už plná vďaky sadnúť prosila:
„Sem nech sa ľúbi vašej milosti —
pán rechtor tam —“ A sama od slúžok
hneď v dverách odberala misy (z nichž
až viala vôňa), na stôl odniesla —
i sama ponaliala vínca (čo
nebohý ešte prijal z Tokaja,
isteže dobré — staré —). Samučká
len prívetivosť bola, číry nuk.
„— Och, vaša milosť! ráčte — stehience —
kus klbásky — tu z toho koláčka,
či pampúšky: môj vlastný výrobok,
a vínka, vínka, prosím, neškodnô —
Pá’rechtor — veďže z chuti! z chuti! Toť
prez sviatky mnoho služieb bývalo —
Aj slávik potrebný je pokrmu
a nápoja, i slávik! nono —“ Ba
pomedzi rečmi, ichž sa zvlnil prúd,
a medzi ponukom, čo neustal,
a ďakovaním vrelým od hostí
i sama žartík dovolila si;
a ovšem, pá’rechtor bol na cieli.
(Lež ani ináč to byť nemohlo:
bol predsa mládenec a ku tomu
i začiatočník ešte, akého
ľze poštekliť vždy bez toho, by dač
smel ťažkovať si.) Ináč nevinné
to celkom boly smiešky; napríklad:
„Hej, pá’rechtor, tie hodnie oblátky
či viete, aké boly? (Vidličku
upustil ľakom, štrngla prez tanier,
i tŕpnul.) Miesto cukru solené —“
„Ah —“ zapálil sa. „Veru! — Však či div?
preds’ mladý človek! fara hotová,
nuž, pravda! za Marou že pomýšľa —“
„Nie —“ zahanbil sa ešte väčšmi (bo
pán farár smial sa tiež, až briadka mu
sa striasla tlstá, ohly tabličky).
„Ja nezostanem tu —“ „Čo? — Ani krok!
Sem vokátor, nech tiež ho podpíšem! —
A viete, príslovie čo hovorí?
to: ktorá skala nemá miesta, tá
vraj ani mochom neobrastá — tak!
No, ale nech sa páči! — Príde čas,
ej, príde (a to bol vše onen vtip,
čo Beňo predniesol), kde povieme:
Pán rechtor — ten má rozum —“ Smiali sa.
A do spomienky prišlo všeličo.

Tu farár počal vážne; premenu
vyzdvihnul znova, ktorá udala
sa vlani tu hľa. Vzdychla Estera
a meravo sa zahľadela — „Ten,
ten Ezech — pár ráz privolal som ho
ku sebe, napomenul otcovsky:
no vždycky svoju húdol pesničku.
Ja neviem...“ „Ja nuž, tvrdá kotrba!
ej, tvrdá, vaša milosť —“ preriekla
až príkrym hlasom; „dúfam v boha však,
že prebije mu ju raz, prevŕta —
ech...“ polknula. „Veď ale skúmajme,
či, pani matko, nebolo by preds’
spôsobu? vec tú dajak narovnať —“
„Nie, vaša milosť, nie,“ sa ozvala;
„mne síce jedno je — nech robí si,
čo chce, nech robí! neprekážam mu:
no ale nech aj u mňa nehľadá,
bych prisvedčila mu — Mne odpadol,
odpadol od srdca mi nadobre! —“
„Však ale srdce materinské! to
neznalo hraníc nikdy v láske a
vždy neprebrané bolo v obetiach!
Po bohu kto zná najviac odpustiť:
je matka; po jeho kto veľtoku
ten najbohatší prameň milosti
má v srdci svojom: iba matka zas;
kto požehnáva plným priehrštím,
so sebazaprením je hotový
za svojeť strádať, trpieť, pod krídla
ju schovať každým pred nebezpečím,
na oheň súžby celú zásobu
sĺz vyliať drahých, ba v bied najvyšších
horúcej chvíli hruď si rozboriť
a tekúcim z nej krvi potokom
ohradiť svojeť: voždy matka len!
Nuž, privolajte tedy: Synu môj,
oj, vráť sa v náruč matky! Predsa si
nie Kain! nie si ani Absolon!
ba ani onen márnotratný syn,
čo predsa prijatý bol na milosť —
príď! srovnáme sa...“ Zduševnela mu
tvár až, zrak blčal — tak sa rozhorlil.
I čakal odvet, čakal — Mlčala.
No badať bolo záchvev pohnutia
jej bytím celým. Riekla vposled: „Ach,
veď ľúto mi — a predsa nemôžem...“

Odišli.
Ona ale sadla si
zpät na predošlé miesto; myšlienky
ju zajaly — či naslúchala snáď
vždy ešte citným slovám kňazovým? —
Len keď jej mimovoľne veliké
dve slzy hrkly z očí, stenuly
až ku kútkom úst, spamätala sa:
utrela spešne ich a zvolala
dosť tvrdo: „Mara! sobrať so stola...“

*

V ten rok bol dlhočizný fašianok,
do neprežitia. A ten, vedomo
(tak aspoň pospolitosť hovorí):
len švárnym dievkam žičí, naplniac
ich žhavú túžbu, pekným čepčekom
môcť zameniť svoj krajší panenstva
ver’ venček, lebo zbojci mládenci,
toť, majú času nazbyt! preberať
v nich — ani v hnilých hruškách; kdežto, keď
je krátky: chvácu zkraja, naslepo.
I živo bolo v obci. Hostinky
a veseliny, tieto kratochvíľ
a zábav vhodné príležitosti,
len tak sa striedaly: ni iskry z pŕs
mohutnej vatry, ktorá sprašťala
na grúni priedušnom. A známo je,
že pri prípadkoch, kde sa hýriť a
nezbediť dalo, najmä zemäni
(bývalí síc’ už, ale urputne
vždy ešte držiaci sa za takých)
vše v svojom boli živle, v remesle
tom precibrení, majstri; zjarení
— len cvenglo sklo, či struna zbrnkala —
hneď hraním žiliek všetkých, v rozkoše
vždy chytrí skočiť more, rozpustlí
až do krajností... (Inu: dozvuky
nedávnych slobôd, volieb krajinských
i reštaurácij...) Málo chybelo,
že krčma nekľakla im na hlavy:
tak harmatili neraz v svevoli
pod trámovím jej čadným — válčili
i rákošili; a jak zahrali:
to haštrili zas, medzitým si vše
zakrešúc ostrôžkami do skladu
i výsknuc: ‚Hore hu!‘ — ‚Juch! Kohutiar!
Kohútik jarabý...‘ ‚Juch! Aráreš!
rež ju, rež...‘; za čím spevot, jasot, krik,
pľask do dlaní, skok, vrt —
A pojeden
(najskorej toten, čo ho ‚cifrášom‘
prezvali: tanečník i dŕžava —
iskriace oko, pohyb strunistý;
lajblíček sám skvost, jemná košieľka
a za klobúčkom rozmajrínik — ten,
sťa družiny by driečnej kapitán)
si pojav z radu, ktorý otáčal
krútňavu plesu vôkol ani breh
by zakvitnutý, strojnú panenku
či nevestu vždy ešte sviežich líc:
vše najprv zastal pred muzikantmi,
„pst!“ pohrozil im (stíchli); „túto mi!“
pohvízdal — „Ale, cigo-rigo, tak,
jaks’ nezahral jej posiaľ nikomu!
vieš? — rúče, čerstvo, ináč na triesky
poštiepam vaše riady!...“ Počúvli,
v spech poladili, skúmli, bičíky
potreli, husle podstavili zpät
pod kostrbatú čeľusť, zgánili
navzájom, hlavy nahli čupravé:
i začali ju rezať — On však „ťu!“
zahúkal, ľavou zmihal v povetrí,
ručníčkom povial: i už v kolese
bol, tenul s prúdom — zrel si na nohy
(čižmičky na nich len tak jagaly
sa leskom, strapce hraly ozdobné —),
tak spletal nima (mnohým k podivu,
zvlášť ženským); zrazu skrútil nevestou
ni víchor hybkou skorušou, že jej
až sšumel šat a cípy kosičky
sťa kriela podlietly i vykríkla:
„Jaj, Gábor! čepiec môj —“ no vrtela
sa ďalej predsa, v letku postihnúc
zastrknúť ihlicu. A zakaždým
(nedarmo šuškaly si ženy: „Ľaď —“
„Ja, nuž toť, viete, stará láska, to!...
Tí mali svoji byť, ej, svoji! pár
by iný, jak ten mrmaj —“ „Veru — A
u Beňov čože slýchať?...“), zakaždým,
čo k hudcom, vlastne k sprave, na ktorej
drepčali, pribyl tancu na vlnách:
štrng! rimštiak vrhol a či dvadsiatnik
do vrčnej barbory. Ba naposled,
vždy ešte v kole, Abrhámovi
z rúk krčah chvatol s vínom, podniesol
ho muzikantom, že však nestihli
priam prevziať, čo blesk oknom hodil ho
(že zhíkli ľudia —), vrkov: „Mamľasi!
tam! pochlípte si — Ihop!...“ Po chvíli
však nová nôta, oná úchvatná
‚Pod horou ovos bujný‘ šťastlive
ponapravila všetko, do vôle
uvedúc rovnováhu... Drpčili:
za náčelníkom jak by každý, kmán,
no gavalier i junák ničmenej,
bol vpálil do ohňa, v boj rozkošný...
I tančili by boli — ale vtom,
nu, pán brat Krištof —
(Korteš kedysi,
rváč, štekáč hrozný; dnes už obstarný,
však chlap i teraz zdrúzgať podkovu);
ten, nešianajúc vôbec spoločnosť,
jak bavili sa voľne: znezrady,
len zmrmlúc „ustúp!“ z bočnej (v ktorej sa
trundžilo) privalil sa medzi nich,
a nie var’ krokom ani skokom, ba!
kolesá lámuc — Všetci ucúvli —
I videv, jak mu postúpili plán,
„poďse-bŕŕ!“ zbrblal. „Košiar, ovce, brš!...
Vykopal reďkev — hopsa!“ proboval
‚od zeme‘ — „Ech, nek! (hodil pravicou
i popľul dlane). Teraz hrajte mne,
mne! íkom-fíkom pod rebríkom — No?
kuk! — Ja som bača veľmi...“ Zahúdli
až prenikavo. „Kukú!“ skukal, „kuk!“
a rozkročiv sa, počal obvyklý
svoj tanec stvárať (to vraj žabäcí).
„Hup! do močila!“ sfňukal, rozkrídlil
čo plutvy ruky, zdul sa, posošil
i tľapnul v podlahu a zveslujúc
nohami, hmýril — sťa by plavil sa.
„Pod vodu!“ zmeravel: „ú — z vody — ú!“
vytýčil hlavu, „kŕŕ—kŕŕ!“ zakŕkal
a skackom viac ráz prehnal vôkol, čím
kruh diváctva vše roztisol sa viac —
(veď čudné bolo to i do smiechu).
„Von z močila! — Kvak! na breh! na breh! kvak —
kŕŕŕ —“ zvrieskal ani večer po Ďure,
vyvrátil bielka, bradou pohýbal,
hrbatým skuknul nosom — vzchopil sa,
vyskočil ani divý, poza trám
sa lapnul: s toho hybaj na druhý,
zas na tretí... Tak popod povalu
sa krepko prehadzoval, drugajúc
nohami nešeredne, škrekocúc,
až desno bolo slúchať — Nastal krik
a zmätok. „Och, čert! —“ „Rata! Bodaj ťa —“
„Zbesnelec —“ „Plesňúch! posmech...“ šprihaly
mu ženy, pričom prchly, mlely sa
von dvermi stiskom. Mužskí avšak už
ho chmatli; navzdor spriečkam vpratali
do bočnej, dvere nato uzamkli.
I len že zvíril tón zas, uspeli
naraziť ‚Počkaj, starý, šedivý —‘
k ručníčkovému tancu: tuliti!
už biele hrnulo sa pohlavie
zpät do izby, či ono kvetúce
či staršie, ani cipky do humna...
— A svadby? Krsty? (Zvláštne! Nový rok
čo zavítal: kde prírastok, to kluk!
Znak blízkej vojny — len by zase nie
revolúcie! — veštili.) Nu, tam
pri radovánkach totých viac-menej
tie isté počínania, tarkavé
prírody zjavy... Najtiaž holbice
dno zazrieť, sťa by zmaľované ním:
už skrsá, pučí, skvitá, druží sa
kvet s nekvetom; hja, sama dúha, toť,
nie vždy sa čisto skveje na mrakoch!
Ba slnce! ni to nenie bezo škvŕn...
V tých výtržnostiach, hluku, pohyboch
nie div, že málokto si povšimnul,
čo kutilo sa zatiaľ u Bockov.
Pojedni pamätliví predností
(tých pominulých) i dnes zhŕdavo,
prez plece hľadeli len na ten dom,
ak totiž museli. Veď Bocko vraj
len vodral medzi nich sa, spôsobom,
sám Lucifer vie, akým — podsadnul
zemana! (tenže, ovšem, spustlec bol)
a gvaltom, proti vôli veškerej
rodiny slávnej chvatol kúriu
i uviaznul v nej: kdežto sedliactvo
— a čo by ktorý ešte šťastnejšie
bol s lichvou čachroval a nastŕhal
viac ešte zvyškov, než čo zhabal on —
má predsa priestor dolnom na konci —
Ba čo viac: ešte bratríčkovať sa
osmelil s nimi — že vraj po žene!
No všetko málo, lebo posúďte
si len tú drzosť: za zemana, hej,
za toho sa vám počal vydávať,
on! ktorý kdesi blízko pastierne
sa vykotúlil! ťahal z urbáru
a skáľa drvil. (Jaksi spozdilcom
nechľuplo do umu, že na cestách
už tĺkli spolu s ním.) Ten odkundes!
on s harmálesy? leda z lopúcha!
Však hegli ho aj, hegli, roháča!
hej, že mu razom navždy prešla chuť...
Tak jedni z pánov bratov. Druhí (a
tých iste bolo viacej) dľa toho,
že ‚nepečujte o zajtrajší deň‘:
zas bez starosti — nech vraj beží svet,
jak chce a vie, i tak je márny dosť
a tvojím toľko, čo v ňom užiješ —
nuž dľa pravidiel pravých svetákov
(snáď Kazateľa hodne čítali —)
si žili prítomnosti radostnej;
vraj, beztak v roku raz sú fašiangy.
No pritom všetkom boli viacerí,
čo neprestali okom sprevádzať
i ďalej spor ten matky so synom,
ichž nedočkavosť stále trápila
hneď za horúca zvedieť: čo a jak
tam pod popolom tleje? pokiaľ to
as zájde? a čo z toho vykvitne?
Ba po tom, čo už dosiaľ skúsili
— nech je to našskejší dom; Estera
— nech nenie takou hrdou, nesdielnou
a neprístupnou (čo viac, Ezechiel
tiež mlčky zatváral sa do seba);
nech vôbec inde tá niť zhrčí sa:
i sami prispeli by čím-tým a
rozmotali by abo rozskubli.
— Nu, Žofka, trebárs Ezech prišiel si
vše pre kužeľ jej, lásky záloh to,
i sama nespomla nič: pomaly
začala miznúť z priadok, strácať sa,
až povystala celkom. Pravdaže
to napadlo priam. Predtým, nedávno,
as’ dva-tri razy, áno, pozvala
k nim bola všetky kamarátky vše:
nu, piera párať; to však prekvapiť
nemohlo žiadnu, lebo páračky
boly i budú, pokiaľ húsky sa
liazť neprestanú — A hľa! ktorási
keď nadhodila vtedy podvodne:
„Ej, Žofka, budemeže vyžívať!
ak len nás nezohrdíš —,“ sama mať
sa sponáhľala odriecť: „Horký tam!
prehorčený — len aby nesprelo
mi na povale, preto párame...“
No druhý — tretí večer vystane
bez všetkého: či aby znova ich
na pomoc privolala (ak by tak
i v zime možno bolo podskúbať,
čo veru nepočuly ešte!), či
by aspoň skukla: s bohom! priadajte,
ja neprídem viac pre to, pre onô —:
nuž, musí sa tam čosi robiť! Toť,
čo bolo muzík dosiaľ: na jednej
ledaže blysla! — Snujú, istá vec!
Len čo? — „Že snujú?“ ohlásila sa
zpod pece priadka; „už i otkali,
a teraz šijú o dušu — nuž tak!
ja to už viem, mi verte!“ „Odkiaľ?“ „Hm —
tá pec mi šepla; mohly ste sa tu
rozložiť, vám by tobôž...“ „Len si seď,
seď v teple!“ kríkly dievky v smiechu. „A
vie ešte dačo tá pec?“ — „Vie: že keď
sa vydať ide za takého — ver’
len závidieť jej môžte! — treba jej
aj pripraviť sa s rúchom, no, či nie?“
„Ak pravda, pravdaže; len otázka,
či neklepnú jej zúbky...?“ „Toho niet!“
„To pôjdeš za družicu?“ „Nemyslím —“
„A Blažkúľ, ľaľaď, nechyrovať tiež!“
„Hja, sesternice —“ „Mladšia vyšíva
akiste pre ženícha košeľu —“
„A Žoša plače pritom...“ „Uhádla! —“
Zamyslely sa, stíchly; ledalen
vretienka sfuňaly vše —
Na priadkach,
kam zemianske zas panny chodily,
tam skrsaly tiež reči podobné.
Tak zvlášte ťažkaly si: Ezechiel
že ani nenakukne na tanec —
odoprel družbovstvá; raz jediný
sa neukázal medzi nimi, ač
dosť kúziel zviedly všakých... „Ak
má ešte pokoru?“ „Ba! — Predsa rok
už minul — či nie?“ „Veru pokora,
a aká! u Bockov sa cmukotať
deň po deň — hanba!“ „Ja, nuž, keď má tam
svoj poklad, sestra —“ „Poklad-nepoklad!
to mrzko! zachádzať tak s materou,
to mrzko! Ale divím sa jej len,
že trpí tomu — ona!“ (— Marienka
vtom vše len stŕpla — stislo srdce jej —
i priadla, drmúc —) „A čo urobí?“
„Čo? Spôsobov sto! — A tam, pravda, tam
len pašmú za ním; akoby aj nie?
zemianstvo...“ „Akokoľvek, nech sa tak
soberú: pomkneš sa jej v kostole,
ej, pomkneš, moja!“ „Nikdy!“ „Noženo;
i v pesničke jej riadok ukážeš,
keď neskôr príde —“ „Nepleť!“ — „Ale čo
nás po nej? eha!...“ „Zvedavá som len:
kde dovedie ju?“ „Pôjde z dom’ do dom’,
bo Eliáška, viem, ich neprijme,
o matke ani nehovoriac —“ „Var’
prístupky budú z toho —“ „Cha-cha-cha,
jedinák — zvláštno!“ — Iným razom zas:
„Či viete, dievčatá, čo nového?“
„Nie; povedz chytro!“ „Ežo bol vám už
i u zlatníka. Mama bola toť
na trhu, zazrela ho —“ „A ja Bockule
som u Fišera našla. Celý sklep
mu sprevracaly: delín, kažmíre,
tafata, brokát, stužky, partice —
to všetko jagalo sa pred nimi;
sťa v sene prehŕňaly...“ „Potvory!
podrastieže im hrebeň —“ „Čula som
i koľko čepcov bude mať: len šesť
okrúhlych...“
Práve večer sobotný
bol. „Poďme!“ hlesla ktorás’, „pod oblok —“
„Hej, poďme, sestry!“ „Keď tam vysoko —“
„Podsadíme sa. Luče! ovečky...“
ich kŕdľom zduriac, nisko chabinou,
vtom zachytila Uľa Šľachtovie.

— V ten večer riekol strýko Eliáš —
keď najprv vyholil sa, ulizkal,
obliekol skvostný úbor, mentieku,
ňouž pasománty, gombí blýskal rad
(kol hrdla čo viac sama Judka mu
hodvábny uviazala ručníček);
i palicu vzal striebrom okutú —
nuž vtedy zvrtkom riekol: „Ezech, poď!“

Do Bockov tiahli prosto.
Vošli. Tam
aj hneď ich uvítali so všetkou
vľúdnosťou, vrúcne zaprosili, by
postúpli, sadli — „Hoho, počkajte!“
vtom Eljaš, strmnúc (za ním Ezechiel
sa sťa by skrýval), „to tak nemôž’ byť,
tak nemôž’! jestli krásny otcov mrav
si uctiť známe, vieme poriadky —“
S tým stal si do gliedy, vbok palicu
odstrčil, pohmatkal sa po prsiach,
i odkašľúc si, takto započal:
„Hm — urodzení!... ba hej (pre seba:
‚poľahlo —‘), mnohovážni páni!... hm
(zas k sebe: ‚plno‘; sepnul sebou i
si mrmkom zistil: ‚dosť tým —‘), priatelia
či ľudkovia!...“ Tu všetci zdvihli sa
s miest svojich: otec, matka, rodina,
neináč zpoza stola príbuzný,
už starší, no líc sviežich, červených
(mal začesané pekne šediny,
i v kožúšku si sedel, ovaliv
sa o stôl, rukáv biely svinutý,
a pozoroval prišlých), nebodaj
bol a či mal byť oddavačom a —
nu, Ondráš Blažkovie. No Eliáš
len-len že neuviaznul v prívete,
tak pomiatol ho mrcha titul ten
či iné; zhmkal neraz, zechkal i
čapicu mäčkal v rukách — Nuž toť: keď
liet veľa tomu, čo bol posledne
pytačom; pamäť, jak sa vymlúval
neskoršie, veru vekom oslabne;
a potom, kôň má štyri nohy a
vraj, preds’ sa potkne... Akokoľvek však,
vynechav úvod, kde sa prosí prv
za dovolenie prehovoriť môcť,
to povynechav (schválne najskorej),
predniesol, čo je hlavné. Vyzdvihnul:
čo k prvému boh riekol človeku
už v samom raji, že je samota
len clivota; i stvoril z vlastného
mu jeho rebra milú ženu a
dal mu ju k pomoci: tak založiac
stav manželský sám. Že boh mohol síc’
hneď stvoriť celé ľudstvo; nezrobil,
a prečo? bo chcel, aby veškeré
z tej istej pošlo krvi, potoky
jak všetky z jedných zeme-matky pŕs
sa prýštia: aby už i pôvodom
za bra... (Tu zhačkal sa.) Cieľ manželstva
však že je poriadok i poctivosť
jak spolčených ním, tak i splodencov;
i diabol len je zmätku milovník
a nešľachetnosti... I jako stav
ten z píšem svätých krásne zračí sa!
Jak patriarchovia sa chlúbia ním!
Čo riekol Batuel? čo Šalamún
kráľ vraví v Prísloviach: nech žena je
tá, akou má byť? — Áno, od tých čias,
čo slúčil prvé, zrejme Hospodin
má svoje zvláštne zaľúbenie v ňom;
či nie on poslal k studni Rebeku?
a Tobiáša, syna, doviedol
kto k Raguelovi, keď nie sám on?
No nad to všetko Kristus Pán či tiež
sa nezúčastnil na svadbe, jak to
Ján svätý píše, evanjelista?...
Aj! dôvody, cieľ jejich príchodu
sem do príbytku tohto! Ezechiel,
toť jeho principál i synovec,
ba zrovna jeho syn! ten isteže
to všetko uvážil: keď skrz neho
(čo previesť podujal sa milerád)
prítomne vážne žiada o ruku
domácej dcéry; sám on ale vraj
čo pytač, povereník popred už
je bezpečný v tom: že ver’ mládenec,
jak Ezechiel — nie súdruh Nábalov,
no ani roveň heno paholkom! —
chlap hodný a statočný do kosti,
ten voliť mohol takô jedine,
čo vskutku stojí za to...
Odpoveď
dal zápäť Blažko. Vlasy prihladiv
si, hánky zoprev na stôl, oslovil
ich celkom priamo, zrovna ‚priateľmi‘.
„Nezabuď, Ondro! — páni!“ pretrhol
ho takoj Eliáš, si odpľuvnúc
i uvoľniac si pritom mentieku.
„Nuž! (tomuto smiech mihnul po tvári,
i rozopäl si tobôž kožuštek)
nuž, nechže páni! — generosi, nech —
Velice teší ma i rodinku
váš vzácny príchod. Ovšem, lebo veď
nám samým plynie z toho všetka česť,
nám! — no aj povďačným. A poneváč
tie ťažké dôvody, čo predniesli
ste, vaša milosť, pekne, jadrne,
my vážime si tiež: že totiž boh
sám ustanovil manželský stav a
mužovi súdil ženu; poneváč
je ďalej námer toho patrný:
by totiž týmto riadnym, počestným
sa jednotením ľudstvo množilo
i zachovalo sa tu na zemi
k oslave jeho, prečo v šiestom aj
si mocným ohradil ho zákazom;
poneváč tedy božia vôľa je:
by muž si pribral ženu, táto zas,
opustiac otca-matku, aby sa
k mužovi pripojila a tak by,
bárs dvaja, jedným predsa za cieľom
kráčali svorne žitia po cestách,
sa pritom deliac v dobrom, v nešťastí
ratujúc obapolne; poneváč —“
„Hej, Ondro!“ prerval ho zas Eliáš,
„tých ‚poneváčov‘ bude ešte moc?
Môj milý orátor! hm — skonč už a
toť, utri sviečku!“ (No vtom Bocková
už načiahla sa bola kroz toho —.)
„Moc-nemoc,“ vrkol onen, „oddavač
som, vaša milosť; cit! — Nuž, poneváč
z rozumných vašich rečí čuli sme:
že toť pán Ezech je tým pútnikom,
čo hľadá spoločnicu, ďalej že
sa sem-tam obzerajúc, zreteľ svoj
na pannu tohto domu obrátil
a za okom i srdce tiahne ho,
i rád by túže za choť pojal si;
poneváč známy nám je najkrajšie,
čo bezúhonný, vzorný mládenec —
no, že on nenie Nábal, tamtá zas
mu iste bude aspoň Abigail,
nie Jóbova, nie zradná Delila,
však žena podľa rečí Siracha —
je poctivá a k tomu šumná dosť,
a stavom nemáš pri nich rozdielu,
i budú môcť sa oba obšťastniť
vzdor bremeniskám, aké Hospodin
vyhnancom raja kedys’ uložil:
v tých okolnostiach ja sám — pristávam.
No strpieť ráčte: ešte spýtam sa
prv principála môjho, matky tiež,
či privoľujú? — Privolíte, šak?“
„Keď — vetil Jano — božia vôľa v tom,
nech stane sa.“ Mať tobôž prikývla,
podnesúc zásterku si ku očiam.
„Šak — Blažko zas — z úst počuť musíme
i samej dcéry! — Kde si, Žofia?“
zrel vôkol; ale nebolo jej dnu.
Lež vtom už dvierka hrkly kuchynské,
a vstúpila dnu dievka, „Či je tá,
Ezechiel?“ spýtal sa strýk; „dobre hľaď!
Hej, kebych ja bol lepšie prezeral. —“
„Nie,“ Ezech vrkol. Vbehla druhá! „Nuž
a tá?“ „Ani.“ Iná vlietla; však
ni jednej nepriznal sa. Konečne
sa ukázala Žofka. Studom jej
tvár horela až, oči klopila
i poskúbala švíček záponky.
„Tá bude už var’ len?“ „Hej, strýku, tá!“
„No, chvalabohu!“ kríkol Eliáš.
„Veď bol by to aj pád! nech bzíkne nám
sťa srna v háji strelcom zpod mušky
a musíme ju hľadať! — ačpráve:
že ‚nechodil som za ňou...‘, bývalo
už za krčaha sveta, bude aj
na veky, synku.“ Kráčal, nahnul sa
a obdivoval ju. S tým oddavač,
súc pamätlivý svojej hodnosti
i úloh, ktoré bolo dokonať,
zas prejal slovo —
I keď vypýtal
sa Žofky: chce-li Ezechovou byť?
a ona hlesla ‚áno‘ nesmelé;
keď zatým, onen jak im naložil,
si ruky podali a Ezechiel,
bár vzpierala sa, Žofke urval bozk,
rodičia ale i sám Eliáš
(vraj ako otec, prečo činil sa
dojatým tobôž) požehnali im
a Blažko ešte vinšom zavŕšil:
tu boli zodatí; on obrúčku
jej zotknul na prst, ona pierko zas
mu podala i krásny ručníček —
„Ty, Ezech!“ na to strýk, „len pozor daj:
tú šmatku abys’ nenosieval ty!
a ona klobúk; lebo nespí čert —“
„To už nie! strýku. Šak nie, Žofka? čo?“
Usmiala sa mu v odpoveď a blíž
sa pritúlila k nemu, polapiac
ho za rameno, sťa keď povojka
sa dubca chytí — „Ale poďže sem,
ty dievča — k svetlu, nech ťa uvidím:
čo za nevesta budeš? Neboj sa!
var’ nie som strašidlo? a nezjem ťa —
Hm, užtoveru! rúčo (štipol ju
na líce), sťa kvet — Majster! (pohrozil
Ezechielovi), ten ti ale vie,
od čoho kapú muchy! Kaukliar! hm —
A zúbky? von ich! — Ani mýšatko —“
„To nejde,“ zhundral Blažko, „obzerať,
jak na jarmoku — nejde!“ „A ty čuš!“
Eliáš zahriakol ho. „Oddal si
nám dievča — koniec! A jak nachodím,
aj škoda by ho, jak vy, brdárom!
(Tu Bocko štuchol Blažku.) Na šťastie,
v ňom pôvod matky nezgrmančil sa —
Zrak belasý — ten už ver’ neškúli!
Vlas ani zlato — A dlaň? ukáž dlaň!
hm — vyrobená! (pľuvnul). Žabiar! — tuť,
na, svoju škratu! — A šak si jej rád?“
„Rád, strýku, rád —,“ sa zasmial Ezechiel,
si pojmúc Žofku, ktorú skúška tá
až predesila: že si povzdychla,
jak keby umkla bola pohrome;
len Ezech čo ju porozjaril znov
a devy, tíško škádliace sa s ňou.

I len jak odbavili obrady,
čo predpísané sú či podaním
sa dochovaly k takým prípadkom:
len potom dopriali si pohodlia.
Rozložili sa riadkom kol stola
či po stranách, kde vedľa bielych stien
lavice, pozdĺž postieľ nastlatých
však stolce tiahly (— po tých ženské zvlášť —):
za vrchstôl, rozumie sa, pod samým
zrkalcom, rámom nad ním s krčiažky,
sám pytač Eliáš sa posadiv,
tak Blažko, za ním iní... Ezecha
tiež zvali medzi seba, budúca
testiná hnedky pri strýkovi mu
vykážuc čestné miesto; ale on
ďakoval zrovna: a kde kozúbok
stál poblíž kachieľ, v pološerý kút
i s oddanicou utiahol sa; tam
si potom, málo dbajúc abo nič
o ostatných, zrak v zraku utkvelý
a ruku v ruke, zamieňali sŕdc
reč tichú — o čom? ľahko domyslieť...

Po stole ale jedlá, nápoje
sa objavily v chvíľke. Hostili
sa tedy prísediaci hojne — nu,
veď oddávky sú! — Rozprávali, i
vše zazdravkali: predne oddancom
(že Ezech skoro ustal ďakúvať,
i na mnohý zyv šiel si štrngnúť len —),
a zápäť sebe — zprvu vážne i
kaľabne, neskôr? ako býva, zvlášť
keď z ruky udrelo už do hlavy.
Eliáš pripil Žofke napríklad
(ten raz už po tretie a samotnej,
bez Ezechiela — pomenujúc ju
dôrazne svojou milou nevestou):
by, ako to vraj vínko červené,
čo k ústam podnáša, sa líčka jej
vždy rumenily, vždy! — bo nič vraj niet
nechutnejšieho, ako ohyzdný
u ženy parsún: sadneš ku stolu,
si lačný čo vlk, chceš jesť — nevdojak
vtom na ňu kukneš! miesto do misy:
i bŕŕ! už striaslo ťa, a tvoja chuť
najmenej brúsi kdesi v Krakove —
i šmaríš radšej všetko o stenu!
Hm; pľuvnul — No s ňou sa to nestane!
ak za zôr ešte myť si bude tvár,
ak... „Veď hej! hák je len v tom,“ opravil
ho Blažko: „že je ružou bez šípov,
i ošarpe ju skoro Ezechiel —
preds’ chlapina! nie ako ktosi... Nuž
jalový to vinš, prisám! jalový
a prázdny ani (— dopil —) pohár môj!
(Dosť skubla žena ho, len neprestal —)
Tak narafičte: že sa splniť môž’!
hej, taký koláč! jak bol tento tu,
nech nosí často na ramenách —“ „Iď!
za mudrák...,“ zazrel naň i zvrtnul sa
doň chrbtom. „Var nie!? — Vivat Eliáš!
pán starý tatko!“ a sa zrehotal
i pľasol o stôl. „Čičík! predsa raz...“
„Iď, ľaba!“ pľuvnul, „ta preč! pomkni sa —
tvoj kožuch vonia var’? A nepásol
som s tebou husi! Nevieš, kto som ja?
hm, surovô sťa... ustúp!“ Len-len že
neskrsla zvada. (V ten čas čosi bac!
do okna; prchly dvermi dievčiny.)
I zpoza stola vymáhal sa. „— Veď
to smiech len, prosím vás! nič iného —
Nie, nesmiete... Toť, na stálo vám i
úprimnô zdravie! —“ Bocko pokojil
tak Eliáša; „a ty (k Ondrovi),
maj rozum, švagre! — Nono, užite —“
Nastalo prímerie.
S tým Eliáš
sa pýtal na deň svadby; najlepšie,
vraj, čo sa navarilo, čím skôr zjesť.
„Nuž — vetil Bocko — po ohláškach nech...“
„A ako a kde —?“ „Iste u nás len —“
„To u mňa var, nič? Protestujem, hm;
ja žením syna! moja polovic...
Kto všetko pôjde?“ „Hja, dosť rodinky —“
„Toť Ezech by rád len vraj v tichosti
sa vrabčil — bez muziky, úchytkom;
no tomu nikdy nedopustím ja!
nie! (pľuvnul). Ja sám chcem sa veseliť,
sám! Cele zemiansku — hej, nad svadby
chcem svadbu, ameň! Len mi nezvite
vy dáku háveď (fľochnul na Blažka),
či viete? — O družbu tiež prvého
ja postarám sa — dobre?“ „Nedbáme —“
prikryla matka. „Ale, Jano! hm —
bo najmúdrejšie všetko zariadiť
zavčasu; tak sa vyhne škriepkam — Nuž
reč: čo dáš s dievkou?“ „Ale, strýku, čo? —“
sa Ezech ozval prudko; „prosím vás...“
„Mlč, synku!“ Eliáš mu — „hlúpy si.
Ja viem, že láska s chlebom chutí len —
Nuž, Jano?“ Vetil: „Nezahynú! nie.
Mám dolu chalupu i čiastočku:
ta tedy sídeme my starí i
toť s chlapcom (ktorý u dvier kuchynských
stál práve a čos’ kváril s prípecka,
prv nebodaj sa dievčin okúňav —),
tých mladých ale osadíme tu —“
„To múdre, Jano! múdre. Zemianstvo
ťa veru pochváli! Veď kúria,
hm, to tu — nech ju tedy zeman má!
Tak má byť... (pľuvnul). A preds’ nebude!
Tí — u mňa budú bývať! musejú!
Šak, deti?“ — Ale jaksi mlčali —
„No, o tom potom!“ Jano zasmial sa;
a ponalejúc ako peniaz, piť
ponúkal: „Nože, svatu!...“ „Nebudem,
nie! nebudem,“ mu Eljaš. „Zbytočný
som nikdy nebol — Potom na svadbe!“
No Blažko pochýlil; a sblíživ sa
oddancom, začal dudať: ‚Už ty len —
vraj — mojou musíš byť, — vraj — bársby tvá
rodina proti tomu...‘ „Nepravda!“
vykríkol Eljaš. „Tá sa nehodí
sem — negaudž! Mojím musíš, mojím — skôr!“
Vstal od stola; chcel mentieku brať: však
Bockovci oba zas ho zdržali —
vraj, kto to videl s oddávania ísť,
keď hlásnik leda prešiel s desiatou?...

— Na druhý deň, len vyšli z kostola
(hneď z húfu; s knihou pod pazuchou), už
vpálila známa Tera k Estere.
„Ste neboli, šak — začla — v kostole?“
„Nie; nemohla som —“ „Nuž tak neviete,
tetička, ani: čo tam nového?“
„Čo?“ „— Veď vám Eža s kancľa shodili!
hej, užtoveru! že som zmrzla až,
na ciagoľ skrahla ani krkoška —“
„A — nezabil sa?“ Zrela na tetku;
neznala, ako brať jej otázku:
za žiadosť srdca či za dáky žart?
i zrapotala ďalej: „preboha!
čo nerobíte proti tomu? Veď
v kostole všetko len sa zdívalo,
ba zhíkal skoro každý! Iba on,
ten starý hrdzavec — veď viete, kto? —
och, ten si pyšno drnčal v stolici!
Zakážte! — predsa môžte synovi!?“
„Ja nemám syna!“ vrkla Estera
pošmúrne; „a ty, pošta Jóbova,
choď! Nemátaj ma ustavične...“ „Ach —
tak odpusťte! (a kľučku chytala).
Len chcela som vám sdeliť... Nikdy viac,
no nikdy vás už mátať neprídem —
Dobre sa majte! dobrý apetík...“
Esterou striaslo; peru zasekla,
i ako ľvica v klietke, vzbúrená,
bez cieľa prechádzala po izbe.

As’ o týždeň tuť stará Plevuľa
sa rediká dnu s uzlom na chrbte!
„— A veru (zdýmla) idem od Bockov.
Pozdravujú vás na stotisíckrát
a posielajú (upustila kôš
a vykrútila —), tuhľa, poklonu;
i odkazujú...“ „Nie som zvedavá!
drž jazyk —“ pretrhla ju Estera.
„I nechže bude; ale var’ už len
im odkážete dačo?“ „Zhola nič.“
„Nič? Dobrô do oka —“ „Ba odkážem!
odkážem — (Hútala.) A predsa nie!
Ber svoje riady!“ „— Ale to už nie,
tú poklônku; už ju len podržte,
vás prosím! Žofka, chúďa, ťažko by...“
„Ja dbám! — No, za to šak dar? Počká si!“
„Nie —“ „Znám vás dobre! Ta mi s očí, ta!
kým ešte krotká som, ta...“ potisla
ju dvermi i dosť prirazila ich.
No otvorila vtom a „Katra, poď
sem!“ zavolala súrne na slúžku.
„Čo rozkážete...?“ „Tu ti poklonu
doniesli! hotuj bôty na svadbu!“
„Kde, prosím pekne?“ „Kde — čis’ zabudla,
kde dolapla si vlani zajaca?“
„Zajaca? neviem —“ „Tedy medveďa
či vlka, sprostá! nevieš, v Turíce?“
„Mhm —“ „Chvalabohu! Tam či do Bockov —“
„Ja?“ „Ty-ty...“ „Ale! to var’ dáky smiech...“
Tak Estera sa ten raz chovala.
Snáď premohla sa navždy? či to len
pretvárka krátka: smev kým na tvári
dosť plachý, v srdci táže hryzoba...?
Zasadla pod kúdeľ, s tým štipôčku
si povlažila a už z vlákeniek
jak hodváb mäkkých (— slnko úkosom
dnu svitnúc, zlátilo ich) siažila
niť po niti, že švižké vretienko
až tančilo si po podlahe; vraj
do štyriadvadsať pásem priadla, i
ver’ chýrnou bola priadkou. Ale preds’
jej nešlo ako inokedy. Tu
dač hrubšie potiahla, že musela
hneď aj zhrýzť hľúzku; zase ani vlas
sa prez prsty jej šmyklo, vreteno
však odtrhnuté hybaj po izbe
sťa pobláznené, osýpajúc sa...
„Jaj!“ (vrkla) „ký to beťah? — Bodaj ťa
i s Plevuľou; či mrcha povesno...?“

A ešte, so pár dňami pred svadbou,
prihrnul k nej zváč. Toho ale už,
len vstrčil dnu nos, zavrátila zpät,
súc najvýš rozhorčená. Ako by
vraj schválne dráždili ju lotrovia!
Nie dosť, že obrali ju o syna
a šťastie domu podkopali: toť,
i ešte kliešťmi srdce jej chcú rvať!
a z urážok sa tešia iste... Zváč
však ustrnul preds’ jaksi v pitvore.
Pomedzi dlážky šparchal paličkou
ostužkanou a smýšľal — Naposled
sa rozhodnul, kus dvere odchýlil
i zavolal dnu: „Ale Ezechiel
si pýta aspoň krásnu mentieku
a prsteň, po jeho čo tatkovi...“
„Čo!?“ rykla — „Nech si kožuch odeje!
a prsteň trebas z hlúba ustrúha —
Tá bezočivosť! Bodaj skáral vás
boh Otec do hodiny! aby ste...
Joj, dievky! škrabňu skoro, tieskom ho!...“
Ten, pravda, nečakal; lež v ten čas už
bol, kto vie, za ktorým až uhlom? môž’,
u Elov sa už rehtil, rozprával
Eliášovi toten fígeľ — snáď
aj tento sám bol jeho pôvodcom,
on najskôr; ako Ezech nevedel.

Eliáš zase po oddávkach priam
tak rečnil Judke: „Judka moja, vieš?
ženíme Eža, hm — Nuž priprav sa
mi k svadbe, jak sa k takej náleží;
nešanuj, neceň, neváž ničoho,
či v sypárni, či máš ho na pôjde.
Chcem dokonale všetko! v hojnosti.
Povedľa — pľuvnul — dolu potokom
v ten čas len víno, víno musí tiecť,
a lávky prezeň budú koláče,
čo natľapkáš ty — však si kuchárka!
hm, kameňmi šak vôkol pečienky,
čo — šak si pekárka! ty naškvaríš...
vieš?“ „— Ale ja? —“ „Vieš!?...“ Mrdla plecami.
„Či mrd či nemrd,“ dodal úsečne
i pľuvnul, „tak chcem! punktum! stane sa.“

*

A svadby nastal deň. (Bol pondelok.)
Už zrána živý rozprúdil sa ruch
dedinou. Ženy, zvlášte susedky,
čo neraz ohníka si navzájom
požičať zvykly len tak v pokrývkach,
tu i tam sbiehaly sa po uhloch
a pod zásterkou ruky, opretek
si klekotily, v čom im pomáhal
škrek vrabcov so striech; tváre v oblokoch
zblýskaly zhusta, poodúchnuc s nich
kvet inovatý, dvormi pokriky
nakárajúce —; hor-dol cestou však
shon detvákov (snáď školy nemaly)
strečkoval, huchkajúc si za nechty,
hneď v letku chytal srieňu kryštaly,
hneď zase stuhlou poľadovicou
sa klzkal: lebo cez noc pritiahlo
nadobre po čliapkavom odmäku —
i slnko — jak by predtým bolo dni
fašiangovalo, s ražňom brúsilo
i docengané došlo na nocľah —
len-len že vykľulo sa z osuhle
sťa z perín valne nebom nastlatých.
Zváč objavil sa v spechu. Nečudo:
dnes okrídlené nohy musel mať,
a keď aj nemal ich, tož hunice
mu aspoň opálaly kriela, znad
jej pracky galún snul sa poletný,
jak stúpal, vlastne behal z dom’ do dom’.
I deti hybaj! za ním výskokom
a lúdiac: „Dajte, sváku! výslužku...“

A zanedlho (iste rozumel
sa rúče povolaniu) tuliti:
už tu-tam z domu švihol družbovský
na hradskú, ani keby tulipán
bol zo záhradky umknul. Nádherní
tak boli všetci. Títam oddola:
tí cifrované mali halienky,
prez prsia krížom každému sa pás
malebný tiahol, zdobu belások
lesk podňal návlak, s baranice sluč
však stužky kynula sťa májová
by zeleň; pokým zo zemianstva tí
zas v dolmánoch sa skvostných pýšili,
s prámovím, striebrom, perá u čiapok,
na ľahkých čižmách hravé ostrôžky,
za pásom pištoľ, šabľu u boku —
Rozleteli sa ani sokoly
za holúbkami; svorne dva a dva
šli hľadať páru: švárnu družičku.
Vstúpili. A hneď jeden zarečnil;
zaprosil rodičov: by ráčili
vyhovieť snažnej prosbe, totižto
ich principálovej, a pannu... toť
rozmilú dcéru svoju láskavo
im prepustili, verným obhajcom,
za družicu, jej k úcte, k okrase
však svadobného chóru. Svolili,
a družku, jak len mihla zo zadnej, —
kde ako páva vycipkala sa
pod okom matky, až tak šušťalo
jej krásne rúcho, bielym hrdielkom
pruh perál žiaril, veniec na vlasoch
len skvel sa, s party hravým trblotom
sa páriac, — zapálenú stydlivo,
už viedli si ju medzi sebou... Čo
starejší: tí zas so starejšími,
nu s polovičkami, tiež v paráde
a povedomí svojej vzácnosti
ciepkali zvoľna. I jak do chrámu,
zvlášť ktorí boli zvaní so strany
mladého zaťa, len sa hrnuli
do svadobného domu u Elov.

Eliáš (už tiež v hábach sviatočných;
rukávy mušlienovej košele
sťa dudy majúc, prsmi gombí rad
filigrán práce —) vítal príchodzích
čo najvľúdnejšie. Samá svedčnosť bol
i ochota; mal zreteľ na všetko
a všade skrsol. Vkročil nový hosť
a pripovedal sa, jak káže mrav:
priam zvirgal k nemu. Najprv obzrel ho
bedlivo; a keď spoznal, utrafil
mu meno, spýtal sa ho, domáci
čo porábajú? (bližším známym aj
prehodil slovce zavše do smiechu),
uveličený, ihneď složiť sa
a pohodlným zrobiť súril; i
vždy zamestnaný hmýril, sporádzal,
nadpriadal reči, núkal, častoval:
vraj guráž platí! dobrý počiatok!
a k veľkej veci treba posily,
na dlhú cestu hodnú merindu!
„Ty, Judka! (kríknuv zčasta), ty zas dbaj
o pani sestry! vážne matróny
i pekné družičky; ja poradím
si s mužským kŕdľom — ašak? — ľahko sám.
Len, Judka, dôkladne! nech pamätá
svet, kedy boly u mňa výjedky!
hm — Bračekovci, nono, zalejte —
a vy tam duvau-du! hm —“ Gombíkmi
si dlaňou prešiel, sfúkol s lajblíka
zdanlivý prášok, a myk! do bočnej
sa vkĺzol, kde sa Ezech cifroval,
upravoval si práve nákrčník
so zlatým strapcovím. „Ba vygrimbuj
sa, synku! (škrkol), že ťa vlastná mať
nepozná, hm —“ „Mať? ako?“ „Nonono!
to reč len taká; neboj! neprišla,
a čo nás po nej? — Tisíc! to je už
košeľa potom! prsty pozlátiť
by hodno, hm — kdes’ ju len vypriadol?“
„Hádajte, strýku —“ „A var’ neviem, há? —
A oblek — krása, chlape! vicišpán
ho nemal, či vieš? — Tak, hm, zhotuj sa
mi gavaliersky!“ Odpľul, vrzol zpät.
Medzitým hromaždil sa svadobný
sbor: mládež, stárež, osve, miešano.
„Ľaď!“ zbručal Efraim, jak uviedol
cipušku svoju v čepci striebornom,
„ten žnie, kde nesial —“ „Veru!“ Eliáš
sa uškrnul, zmnul ruky; „pomôžeš
mi tedy mlátiť, ašak?“ „Ačida!
po mlatbe?“ „Hm, tak stroviť, kochliť sa —“
„Hja, priemyselník! chytrák, ktorého
nezmôžeš,“ zvolal Peter, bratianok,
posepnúc plecom. „Jedným úderom
dve muchy čapil! či nie?“ „Figľuješ,
hm, braček; ale dneska nedbám nič,
nič nedbám! (odpľul), veď je veselín
čas, hm, nie plaču! Buďme veselí!
cic! kozy, kozi...“ „A preds’ pravdu mám!
Och, prezrel som ťa, zvážil, neboj, hneď!
čo praktikuješ, voňal —“ „Páchlo? hm,“
mu Eljaš; „veď ty večný argument! —“
„Ja ale vravím,“ Nátan vmiešal sa
(porozvalený sedel za stolom
a veľavážne zdvihol obrvy;
jas slnka zbleskotal mu plešinou
čo v zrkalku —), „ja vravím nedarmo:
že cesty božie nevystihlé sú,
a čo je komu súdenô, to ver’
ho nikdy neminie!“ „Toť pravda, ľa!“
priznali mnohí. „Vskutku,“ starejšie
tiež prisvedčily; „nuž tak,“ dodala
Efraimova ešte, perami
ako by zhudúc. „To však ešte skôr:
že paciencia jest bylina
hojitedlná —,“ Jakub priťapil
(bol prvý z pánov bratov prišiel a
jak obyčaj mal, utiahnuc sa v kút,
túžobne pestoval svoj kalištek).
Smiech zhlaholil kol. „Ja tiež súdim tak,
len tak, hm —“ sponáhľal sa Eliáš.
„No, nehádajte! nelámte si hláv;
hľaď každý, z čoho žiješ — Iba raz
Eliáš žení! (pľuvnul). Hore! na
víťazstvo k dnešnej patálii! Hm —“
„A Ezech!?“ zase Peter šelmovsky —
„Ak ti tak ufujazdil k materi,
to bude! Vtedy musíš na sobáš
ty s Judkou —“ Obzrely sa starejšie,
až strblotaly čepcov libačky;
družica hlesla: „Gábor! počuješ? —“
„Ba! nemäť,“ rozpačil sa Eliáš,
„môj vták je nie hýľ, Petro — príde hneď,
hm, príde (zobracal sa); vidíš ho!?“
A vskutku, vošiel vtom, čo mladý zať
vo výstroji až radosť. Zarazil
sa, zblednul trochu; ale zápäť mu
zasvitlo tvárou: mužne pokročil
i s každým vôkol milo zvítal sa.
„Šak hodného mám syna!?“ Eliáš
zajasal, „a to moja zásluha,
môj mozoľ! — Hľadzte, Vlkolinských kvet!
Hm, Judka! pozri len, či nestrepe
ti srdce? — A ten oblek, nikto! hm —
Sem, chlapče! sem!“ Sám behnul. Podskočil,
kol krku chmatol ho i prichýlil
a cmukol v líce — potrel rukávom
si oči; cmukol ho i na druhé:
„To moje požehnanie otcovské,
to...“ („Ani Judáš,“ Peter k susedom.)

I kompánia keď už slávnostná
pospolu bola celá, Eliáš
porobil poriadky („Ty, Judka! hm,
výsluhy pani sestrám! ani dážď
nech pršia im z rúk hojne —,“ rozkázal,
„vy ale, mrzikanti, za nami
pôjdete rúče — pozor!“): sobrali
sa, popárili a s tým pochodom
odtiahli pre mladuchu do Bockov.
Prv šli len ticho, ďalej s výkriky;
no jak už skoro boli u cieľa,
pred otvorenou bránou: streľba ich
vraz ohlásila z všetkých pištoliek
(až družky zjakly, spešne chvatly si
ku uškám), zápäť náraz muziky,
tak vlastný ozyv na to vzrušený...

Na dvore celé kŕdle divákov —
Lež prerobili priechod šťastne si,
sám Eljaš kliesniv cestu povelom:
„Hm, nabok, deti! baby! — Tatata,
šušomäť, zpred dvier! Ani červených
vás myší (pľuvnul), tata! —“ Chceli vojsť —
však dvere nikam pohnúť; zavreté.
A v dome ticho; iba dymníkom
čo skikiríkal zrazu ako by
kýs’ kohút, za ním teskné ‚kotkodák‘,
zas krotké ‚kľu-kľu‘... Najskôr družbovia
šípili fígeľ, lebo potajme
sa pousmiali; tak i Ezechiel.
No Eljaš, ako na ňom bolo znať,
nemálo zduril sa, zvlášť starejšie
keď začaly ho, vodcu, naberať
a Efraimka „nuž tak —“ zhúdala.
„Máš, brachu, prisám!“ výskol Peter, „máš!
Veď nás tu nechcú, nechcú, istá vec!
Na švorci Ezech — zase dievča frnk! —
čo stváraš? čo nás držíš za bláznov?
Že vypýtal si? zhola nemožno,
nie, to si odpusť! (Smiechot v diváctve,
bo vtom zas shora nehorázny škrek...)
Hej, za mnou, svati! za mnou, čeliadka!
ta — do Tomášov! tam už dadia i
ver’ odprevadia; ešte pribude
k nám ktosi, a to s radostníkom, ťaj!
a s koľkým — to len bude hostina!
netakšia — obráť!“ „Iď si, pokusa,
kde chceš! hm,“ odsekol mu Eliáš;
„tí ale, nemívaj sa, nepôjdu!
tí pri mne zostanú —“ Tu palicou
do dverí trepol, odpľul; zazrel vhor,
zkiaď znova škrekot hrozný ozval sa.
„Však čo tu robiť?“ riekol družba. „Čo?
hm —“ „Ba je pravda,“ Efraim tak, „hej,“
zas Nátan, pritúživ si mentieku,
„skutočne podivnô to...“ „Nemúdro!
hm, sprostô! braček, takto nechať nás
stáť predo dvermi, akýs’ valašský
zvyk —“ sšprihal Eljaš; „tomu kokošu
väz vykrútim —“ „To vyskoč!“ Peter mu,
„alebo hore ciagľom vylez, bo
ten dneska sotva sletí s pántu! Nuž,
to radím: poďme!“ „Kto ťa drží tu,
há!?“ Eliáš mu s hnevom. „Ale veď
vám pomrzneme!“ kríkly starejšie.
„Ja zas len vravím — Jakub prehodil —,
že paciencia...“ „To, Kubek, to!
hm —“ „Dobrým dobre, lenže pokiaľ? var’
do mrku?...“ „Pokiaľ? pokiaľ chcete, hm —
(tu nasršil sa, zvŕtal sem i tam).
Že pokiaľ? tedy ešte neviete!?
Nuž boli ste vy kedy gárdisti,
há? pri Branisku a či kdekoľvek,
hou? — Videli ste piky kozácke? —
Ste chlapci-buci? krevní zemäni?
ech, prepytujem (pľuvnul); ináč by
vám netrčalo v pošvách rezivo —
Čo stojíte!? hm — čo sa dívate
na dvere, kým hen posmieva sa svet?
Neviete ešte, ako sa dá vojsť?
hm, kuľašníci — Ezech, ukáž im!
Vysúčte rukávy! von fringie!
sem koly, obuch! — dvere vypáčiť,
vyrúbať treba! (zdýmnul) dobyť dom,
však chalupa je a nie Komárno!
No...“ (odpľul). Ale hrkla závora
vtom, dvere otvorili šíre a
ako by nič, tým „pekne vítame“
ich pozdravili všetci z pitvora,
ba jeden dodal: „Inu, sliepočka
len teraz zniesla vajko striebornô,
to žičíme vám, no ho prijmite —“
„Hm — Eljaš na to — viete, s háveďou
nemáte do činenia; fígličky
tie držte pre seba...“ „Šak vajíčko
zas zlatô dajte vy; toť podsypať
je treba kvoku, chytro!...“ Eliáš
však zas: „Hm, hovorím, to pre seba...“
„Hja, braček!“ zvolal Peter, „rozumej!
dukátov nasyp do klobúka mu;
dar za dar!“ „Syp ty, ak máš! (pľuvnul) hm;
ta zpod nôh! dajte pokoj s pletkami...“

Dnu dľa poriadku pytač Eliáš
by bol mal predviesť svoju družinu
i pozdraviť tam svatov prítomných;
no urazene zdul sa, skrúžil pysk,
prv ešte družbu lakťom postrkav.
I prvý družba: Gábor od Šimov,
už známy hrdoš, priateľ Ezechov
od mladi onen (pokým Eliáš
čo predný starší strmel popri ňom,
i pohrdlive požmurujúc kol,
mu prehodil: „Hm — synku! bez cifier...“)
ten začal takto: „Majúc krátučkú
vám inštanciu predniesť, prosím vás
o vyslyšanie; tak aj aby ste,
čo potrebujem, na čas ku rukám
mi odovzdali. Náš pán principál
má totiž, ako vieme, od času
oňahdajšieho istý poklad svoj
v zavarovaní vašom, poctivú
to pannu Žofku; tedy kroz toho
jak sám pán principál, tak družina
tu jeho celá pekné vzkazuje
vám služby i mnou drahý o poklad
ten všetci snažne prosia, žiadajú.“
Reč prejal Blažko, oddavač; i keď
podniesol hlavu, ruky založil
si krížom prez prsia (čo neveľmi
sa muselo zdať Eliášovi,
bo zhmkal, zdurne odvrátil svoj zrak),
odvetil: „Urodzení páni a
nám zvláštne vzácni! S veľkou vďačnosťou
váš prijímame príchod; Hospodin
ráč požehnať sám vášmu vchádzaniu!
Nie menej teší nás, že ráčili
ste prítomnosťou svojou radostný
dom tento poctiť a tým svadobnú
toť ríšu všetku milo prizdobiť.
I prosím vrúcne vaše milosti:
nech ráča posadiť sa medzi nás
a v bázni božej s nami zabaviť.
Nateraz toľko...“
V izbe pohyb vtom
a hlukot zvíril, ako v jazierci,
keď búrka jeho vody sčerila,
či jak by štuchol do mraveniska.
Von jedno, druhé dnu; tam rozišli,
tu shrčili sa; strety, poklony
a chvály navzájom — nuk prednosti
pri miestach — vtipky, smiechy, rozpravy:
to všetko zvrelo jednou vlnou, k nejž,
jak zatočila dvermi, pripojil
už pitvor svoj žvast, podschod brnkot strún,
kuchyňa ruch a vravu, plameňov
blk zvučný kolo hrncov do kolien,
kuchárok povel strmý, pokrik: „Preč,
vy pačrevy, ta! nepriezočivte!...“
až zmohutnelá fľuskla navonok:
tam ani v pláni k nohám zástupov
uľahla, spľasla šírym nádvorím.
Domáci a tí, ktorých úlohou
to bolo, však hneď rozleteli sa
sťa pracovité včely, snášajúc
na stoly všaké smačné zákusky
a nápoje, i ponukujúc, zvlášť
rodinku novú, naliehavo: vraj
zďaleka prišli dosť i premrzli —
od rána je tiež ne-tu, predobed
sa zíde každému — a povinnosť
ver’ veľká očakáva všetkých — I
kým ujedali, pili, krákoriac
vždy rezkejšie si pritom, starejšie,
nu, pani sestry, ale kávičke
sa zaliečaly (ktorá pocta ich
patrne prekvapila, lebo ‚ľad‘
a ‚ejha‘ hlesly, ‚nuž tak —‘ zistila
Efraimova, tým sa hrdejšie
vypäly, i tým potom viac a viac
si osládzaly vzácny nápoj); kým,
hovorím, jedlo sa i pilo kol:
za ten čas družky v pravom preteku
uvily pierka, stužky pridaly,
i rozpŕchnuc sa ani veverky,
ich pripínaly družbom, starejším.
„— A mladuchino, sestra?“ „Nevidíš?
na prsiach Ezecha?“ „Ach, bezo mňa —“
„Bez každej — sama mladucha mu ho
musela pripäť —“ „Pavko, zasmej sa!“
„Na rozkaz; prečo?“ „Lebo ináč ťa
bod-bod...“ „A veľmi, Uľka?“ „Do srdca —“
„To Jonáša skôr...“ „Nepleť...“ „Ešte kde!
za klobúk, dievča!“ „Ja viem, kde vám je?
nuž na kožuštek —“ „To! a rozdrap ho,
ti dám! — A čo to za kvet?“ „Dívajte:
to muškát—“ „Vonia?“ „Skúste.“ „Pŕŕ — ta s ním!“
„Mačacia kapusta —“ „Či máčik som?“
„Tu zase púčik —“ „Bysťu! nesedel
ten nikdy na šípe...“ „Hja, starejší
nech nepreberá...“ Eliášovi
Blažkova dcéra pierko priniesla.
„A musí to byť?“ vrkol. „Akože.“
„A čia si?“ „Blažkovie.“ „Hm, a zvú ťa?“
„Nuž Markou.“ „Čo nie Dorou? Podivno —“
„Ej, strýku,“ Ezech (snáď čul) pristal tam,
„tak nevrlý ste...“ „Synku, moja vec!
(odpľuvnul) hľaď si svoje...“ „Dievča, sem!“
zavolal Peter, „ale s bukrétou
nad všetky! Neboj, ja už móres znám;
ja neznevážim venca tvojeho,
nie tvojich bielych rúk —“ „Ej-ej!“ ozvala
sa jeho žena smiechom, „a viac čo?“
Posepnul plecom: „Ech! poď, Marienča,
tu pekne pripni —“ „I mne,“ Efraim
zabručal. „Tebe? (tak mu Peter). Ba! —
Či nemáš ľalie toť na tvári?
a na nose sťa pivóniu...?“ „Jaj,
ty starý — bucháč!“ žena mu v reč. „Cit!
My si už rozumieme, šak?“ „Mne tiež,“
vtom Jakub „Tiež? — a paciencia
je kde?“ „Tá? pri mne vždy; tak Efraim,
nu, štrngme si — čo nás tam po všetkom?“
„Hej, pane Eljaš!“ (Jurák ohlásil
sa, kmotor Bockov). „No?“ „Len toľko chcem
riecť: pekného ste zaťa doviedli,
i družinu...“ „To verím.“ „Ja veď nie
tak spurne.“ „Veď nie, hm.“ Tu Bocková
sa priblížila: „Ale, Eliáš,
môj Jano povedá, vraj nechcete
sa dotknúť ničoho, och —“ „Nie! bo ja
po práci užívam, nie ako tí —
tí kohutiari —“ „Ale, prosím vás —“
„Nič, ani byle!“ (odpľul). „Povedal
som ti, že darme —“ (muž jej stranou tak).
„Ach, bože —“ „Hm, či prišli sme sem jesť?
Čo sedíme tu ani najatí?
Kde mladucha? — Hej, Ezech! — Ale ten
len sem-tam brnká sťa by motýľ, hm;
zas myknul do zadnej. Ta na sobáš!
na sobáš, sestra; Gábor, rušaj! ta
pre dievča!“ „Ach, veď (tak mať) príde hneď —
hneď, Eliáško —“ skoro zalkala.
„Potrpte! (Blažko mu vtom), ja už dbám
o poriadok; keď dôjde tomu čas,
pôjdeme v božom mene — Robota
náhlivá nikdy dobrá nebýva...“
„Hm, to sa iste v šarlát a či v kment
oblieka —“ „Kto vie, či nie? Predsa má
sa Vlkolinskou stať!“ „Hm, rozumiem...“
Po chvíli Gábor priviedol ju aj
v mladušskom rúchu. (Ručník hodvábny
jej s ramien splýval; venček zeleňou
pricláňal hviezdky party, tu-tam kvet
si z lístkov sviežich kukal snehový
čo páper, dlhé jeho úponky
však s partovou sa stužkou bavily,
k jej zlatým v bielom poli posiatym
sa radiac kláskom.) Bola pobledlá
a sťa by splašená, a ku očiam,
čo zarosené stále klopila,
zas a zas vzniesla jemný ručníček.
„No, chvalabohu...“ zhundral Eliáš.
A Blažko nadpriadol: „Ten vážny sľub
majúce v čerstvej pamäti, keď sme
oňahdy... pánu Ezechielovi
za spoločnicu žitia sľúbili
poctivú pannu Žofku, aniž ho
dnes chceme odvolať: z tej príčiny,
i poneváč toť z vášho príchodu
tiež znamenáme pevnosť úmyslu,
na vašu žiadosť prepúšťame ju
v Pánovom mene nielen, ale aj
s tým oddávame do rúk vašich. Prv
však i jej samej ešte doviem sa,
stojí-li v sľube a či ruší ho?
Nuž, milá panna, menom Žofia,
keď, ako známo vám je, ctihodný
sbor tento sľubu vášho základom
vás týmto ku svätému sobášu
sprevodiť žiada: tak mi reknite,
pridŕžate-li sa tých smluvných slov
i dnes, že šľachetného mládenca,
urodzeného pána Ezecha
Vlkolinského, tuť, hľa, tohoto,
sa manželkou stať chcete pred bohom
i pred ľuďmi? I oznámte nám to —
len jasno, dievka moja.“ „Ale iď!“
sa ozval Bíjaš, „inkvizítor! hm —
Nevidíš, že je v sobáš hotová?
že mladuchou je, akej sotva si
i kedy videl, nie to oddával?
Nač ceremónie a daromné
tie reči všetky? vskutku... hajde!“ „Nič!
Tie pekné zvyky otcov — viete? tie
zachovať treba; k tomu vážna vec,
nie chleba pojčať — Tedy, mladucho?“
Snáď hlesla ‚áno‘, vrhnúc materi
sa kolo krku v rujnom nárku (čo
zarosil priam i tváre družiciam);
bo Blažko dodal už: „Tak prijmite
ju v mene božom — choďte; Otec náš
nebeský, riaditeľ ten najlepší,
požehnaj vášmu predsavzatiu i
daj šťastia, zdaru...“ „Staň sa,“ povzdychnul
si Bocko. „Moja dcéra dobrá, ach...“
mať skríkla —
Hudba razom zahrala
k pochodu — Tam von ale zvlnilo
to množstvom búrne: každé pchalo sa
vpred, napínalo, vidieť mladuchu
chtiac čím prv, aký úbor ozaj má?
či hodne plače? prezrieť celý sbor,
kto všetko svati sú? jak vedú si?
kde ľze čo zloviť látkou k besedám
po teplých kútoch?... Streľba z pištoliek
zdurkala, až sa strechy otriasly
a schumelilo srieňom — zápäť krik
na slávu: pod tým heslom pohli sa
pomedzi húfy riadkom nádvorím
(starejšia ktorás’ pritom znôtkajúc:
‚Pozri si, Žofíka, hen na našu vežu;
už tvoju slobodu do ručníčka viažu...‘);
i pohadzujúc v zástup výsluhy
— pred nimi deti ani strnádky
v poskoku — bodrej mysle odtiahli
dol cestou, po nich slnka hravý jas —

Pred susedstvom as’ tretím boli už
len od Beňovie domu, povedľa
ktorého mali prejsť: tu — naschvál či
náhodou púhou — zrazu hŕmavý
zrachotil výstrel, výskot zajasal;
oddola, z dvorov mládež pobehla
však oproti, ‚už idú!...‘ volajúc —
I len že prvý ukázal sa pár
pred domom: oblok rozletel sa vraz;
v ňom pozastala strmo Estera
s hrozivou tvárou ani bohyňa
by pomsty, na Ezecha uprela
svoj pozor takoj, z nehož sršal hnev,
a „nehanblivec!“ rykla. (Zalomil
až hlavu tiažou totej výčitky;
zpred srdcelomný povzlyk mladuchin
zakvílil — ledva Gábor zdržal ju
od pádu.) Spurne odvrátila zrak,
najskorej, aby inam šľahla ním —
v smiech prepukla kýs’ horký, vyhla sa
von oknom (— vlas jej hodne pobelel...
s konárov hrušky šustla inovať —)
a „a tí!“ schrípla, prešla prstom rad,
„tí — hlavní zemani! aj čertovi
ver’ svadbiť pôjdu, nech len logať dá
im hodne, suku do dvier zavrzne —
Ha, toť ten Belzebub!... hach! bodaj si...“
no nedoriekla — či hlas zlyhal jej?
len mrskla očma, hurtom cúvla dnu
a treskom-pleskom oblok priklopla.
Sbor ale svatov mlčky odtiahol — —

Keď zo sobáša prišli, Eliáš
bol ani prečarený. Usmiaty
sa vrhol za stôl. „Ezech!“ výskol, „ej!
dala nám, hm, tá striga... Nič to však!
nebanuj, synku — mne to v dolinu!
Aj ostatný to fujtáš z pukačky,
vieš? z chabzdy, che-che! (pľuvnul) ostatný,
mi uver! — Ale dovedz hneď a hneď
sem totú našu, že ju vykľajem
už zprvu za tie plačky v kostole,
hm, hrúza! — Neboj, pekne vycmukám!
veď predsa tvoja je, ty granatier!
Hej, svatu Jano! sestra — Ale hop!
(vstal) tu nás viacej, i znám povinnosť,
znám...“ prihladil si chvistky pri uchu
a škrobnul bradou. „Gábor povedal
toť svoje, hm, ja svoje doložím.
Nu, chvalabohu! vrátili sme sa
tak šťastne, jak sme boli odišli,
so všetkým, nechsi ono náleží,
hm — komukoľvek. Žiaden nestratil
nič, tak sa mívam; jeden našiel len —
môj Ezech! Chlapák! — (Tu si obličaj
poutrel šatkou.) I jak počiatok,
hm, nechže bude ten i koniec — nech,
nech, daj to, bože! — Teraz ale, hm, —
kdes’, nevestičko? Podaj pyštek svoj! —
nu, číra radosť, rozkoš! — Sadnime
a...“ Blažko ale vetil: „Uslyš, Pán,
by tieto krásne vinše docela
a dokonca sa naplnily! Však
ať ráči, prosím, vaša milosť nám
i ďalšie svoje veci oznámiť —“
„Hm, ký hrom!?“ zarazil sa Eliáš,
„čo smýšľaš zase, Ondro?“ „Horký ja,
to vymysleli dávno iní — Nuž,
tie ‚pekné dúvody‘ —“ „A nato ty
zas svoje ‚poneváče‘, ašak? rád
bys’ kikiríkal znova? vreskáč — ta
(odpľuvnul) hybaj!“ „— Ako Hospodin
dľa svedectva, čo Mojžiš poznačil,
učinil ženu — ako ostríhal
mladého Tobiáša anjelom —
Čo Šalamún kráľ praví o žene,
keď múdra, statočná je...“ „Ale mlč!
hm (v reč mu skočil). Pri oddávkach som
povedal, čo som povedal! ni kňaz
nekáže dva razy — Ver’ za rechtor!
iď! Vieme my to všetko netakšie,
jak ty, môj milý, ech! —“ „Ja jeden nie,“
prehodil Peter; „no aj svedčí sa
ti perorovať, predsa starejší
si prvý, hónor! —“ I viac ešte ich
zniekalo vôkol. „Ja dbám! (pľuvnul i
sa strhal). Ktorý nevie, do školy
nech ide! A môj hónor vo mne je,
tu! premilení (búšil do pŕs sa).
Hm, Jano! sestra...“ „Ezech ale, toť
pán principál váš (Blažko nadpriadol
hneď zase vážne; mnohých schytil smiech —),
ten, ovšem, podľa totých príkladov
sa choval, za dar Ducha svätého
vše prosil: aby vôľu Otcovu
tam na nebesiach mohol spoznať i
naplniť jeho príkaz. Stalo sa;
bo, ako trôfam, vyšším vnuknutím
obrátil zrak svoj našu na Žofku:
ju vyžiadal si vrúcne od boha,
i jeho pomocou, hľa, dostal ju —“
„Hm, kazár!“ pretrhol ho Eliáš.
„Nezabuď, že i ja som pri tom bol!
čo, Ezech? —“ „A on, dúfam, skrze vás
nám všetkým hotový je sľúbiť, že
v zármutku, v biedach akýchkoľvek...“ „Čuš
už toľko!“ Eljaš mu až urputne.
„Či neprisahal na to pred chvíľou
u oltára, či nie je na dosť muž?
Ba radi buďte, že ho máte! hm —
Ty, Ondro, tos’ ty kotkodákal prv?
Nik iný, poznať! veď už pípeť máš;
i bodajže ti prischnul k jazyku!
Hej, sestra, obed už raz! —“ „Teraz však
(zas Blažko) na tú peknú prípoveď,
čo predniesli ste, nech ja odpoviem.“
„Juj, nešeredník!“ vreskol Eljaš, „ty
sa osmeľuješ mi var’ posmievať!?
(tu odpľul). Coky! čerte, — Ale, hm,
viem trafiť domov; poďme, deti —“ „Hô!
hô!“ zdržali ho. „Nikam!“ — „Čujme však!“
A bársi Blažka ženy prosily,
zvlášť jeho vlastná, k tomu švagriná,
tiež na svojom stál. I čo oddavač
snul reči ďalej šírou odvetou.
Siracha spomnul: aký šťastný je
muž, naleznuvší ženu dobrú, bo
ver’ pekný počet bude jeho dní
a roky... Vyňal z knihy Prísloví:
vraj žena mlčanlivá, pobožná
je zavše vzácnym darom od boha.
I Apoštol jak súdi, vyznačil.
Oproti tomu, hrozil, nezdarný
jak manželský stav školou kríža je!
a kameň hrubý, ťažký na bedrách,
čo odvaliť sa nedá... Nakoniec
však poznamenal, ako Kristus Pán
tam v Káni Galilejskej požehnal
bol svadbujúcim láskyplne, jak
v kaňviciach vodu zmenil na víno,
že rozveselil sa húf... „Predsa raz!“
zazdýmal Eljaš, „sme už na svadbe.
Ten trápelník, hm — Nono, dajte jesť
a piť, šak čas aj! Chasa, za stoly!“
Ruch krížom-krážom. „Prosím, ešte nie!“
tak Blažko zvolal. „Ešte jedno —“ „Čo!?“
vyvalil oči Eljaš, „pochabieš?“
I iní divili sa. (Družice
‚už poďme‘ kynuly si navzájom;
družbovia ‚do roboty!‘ súrili,
nu, muzikantom.) „Ako oddavač
som v práve —“ sekol Blažko. „Nepravda!“
Eliáš podskočil; „už z kostola
idúcky mohli sme ťa odpeľať —
Ja som tu doma! — A to kúria,
vieš?“ (odpľul). „Ale paciencia...“
mu Jakub. „Iď! hm — glgáš od svitu...“
„Preds’ úvod nemôž’ vystať —“ „Pravdaže!“
utvrdil Blažka Peter, požmurkav
naň potajomne. „Ty čuš! Uviedol
ju rúče farár; ak nie, uvediem
si ju sám! i toť Ezech si ju uvedie,
šak, synku?“ protivil sa Eliáš.
No Blažko nechcel nijak odstúpiť,
tým menej, bo i samy starejšie
to za neodbytné voskrz uznaly.
„A predsi nie tak,“ Nátanova sa
ozvala; „uviesť treba nevestu,
hej, lenže potom, keď už v čepci je,
len potom —“ „Nuž tak —“ Efraimova
hneď doložila. „Vidíš!“ Eliáš
až spišťal, „Nátanova múdrosť! hm —
iď, pokušiteľ!“ Za stôl prisadol
si pevne. „Inu, mravy otcovské,
veď viete? navlas treba zadržať —
len preto —“ Eljaš ale ujedal
už vtedy hltkom —
„A čos’ nehrabal,
keď druzí?“ mu tak Peter. „A čo chceš?
hm — Ja jem, keď jem, vždycky po práci,
nie ako zvykli daromníci, znáš?
a na dnes som už šťastne dokončil —“
„Tak?“ onen smiechom. „Ale štrngneme
si var’ len?“ „Ja dbám!“ A hneď starejší
mu všetci zazdravkali, každý dač
povediac po srsti mu. („Veru hej —
len trpezlivosť,“ Jakub donôtil,
„a trpezlivosť.“) „Tak-tak!“ Bocko im
privolal „Dobrej vôle... prosím vás,
len dobrej...“ „Veď hej (Eliáš mu), hm —
ty ale najprú všetkých kokošov
posrážaj s pántu, vieš? a henten — ech!“
„Viem...“ Schechtali sa —
„A si vystála,
vystála potrest,“ riekla Petrova
ku Žofke; „nikdy takých starejších!...“
„Ach — už sa dobrí, hľa, šak Ezechiel?“
„A do Eljašov by ste mali —?“ „Tam?
ja neviem,“ Žofka ľakom vzozrela
na Ezecha. Ten trpko usmial sa,
i vetil: „Čoby! — Dakde budeme —“
Mať pristúpila k nim a v pobledlú
tvár dcéru popohladiac, s povzdychom
vyriekla: „Skoro mi nič nezobla
už pár dní — Dievča, dievča, trápiš ma...“
„Ja, nedivte sa predsa mladuche!“
tak Petrova jej, „taká nemôže —
Až bude po všem, tuto s Ezechom
si chuti dodajú —“ „Veď hovorím
dosť mame,“ Žofka na to; Ezechiel
však zistil živo: „I ja! —“ poza pás
zobjatú žienku túliac k srdcu si.
Vtom Blažková i kmotra, ako aj
starejšie iné pridružily sa
a hlásily sa k slovu. Petrova
však poupomla mladých: „Viete, čo? —
Ta medzi mládež; ešte dnes
si pohovejte — neskôr...“
Medzitým
na krčme hudci vyhrávali už,
až vrelo vôkol. Doma družice
sa rýchle preobliekly; prikvitly
ta v ľahkých, maľovaných sukničkách,
nu, v rúchu podskočnom — a chvíľka len:
už tanec zvíril plným prúdom, jak
na opravdivej svadbe tančí sa;
družbovia kríkali si do taktu,
kreskali ostrôžkami zemianski,
tí iní zdupkali však tu i tu,
a tanečnice vľahce zvŕtali.
Kedy-netedy objavili sa
i mladomanželia, a zrovna v prúd
vtenuli hravý. Ale museli
mať veľa čo si sdeliť, lebo ples
ich nezanímal, v tichom shovore
— do ktorho vše sa vplietlo usmiatie
tu jej, tu jeho jako v šumiace
sa žitko vpletá vzkvitlý orešec —
skôr kráčali len, ako tančili,
pokrajom kola. Vtom sa priplichtil
k nim Blažko; „Dovoľ, synku! (riekol). Vieš?
namiesto strýka musím...“ Uchvátil
mu razom Žofku; poskrúcal ju, vraj:
by ako sama sebe gazdiná,
tak točila sa kolo ohniska
a obracala každej pri práci,
i každoročne mala dlhý ľan —
„A teraz vezmi — ale tancujte!
nie s nohy na nohu — hop! ohnive!
Juj, keď som sa ja ženil, to bol skok! —“
I starešina došla po čase.
Tí hneď tiež pustili sa v zábavu:
so starejšími, až im s belostných
čepčekov len tak stužky brnkaly
všakových farieb ani motýle,
skackali; ráčili sa, výskali —
Nu, na veselí ľudia veselí — —

Keď noc už bola, sadli k večeri
bez konca, jak to býva pri svadbách,
i muselo byť zvlášte na tejto,
bo keďže vydaj bol tak vybraný,
i o chýr toten išlo Bockovcom.
Počiatok zvedly všaké polievky
s obsahom znamenitým; za nimi
pritiahla kapusta, no v ktorej sa
ctihodná ťuška hodne váľala —
Tak drobky s plnkou, spolu s kutľami,
z nichž, predsa z knižiek, mnoho múdreho
sa vyčítať dá — po tom medová
a omaslená gríska, pre deti
i veľké prijateľná — Pečienky
tu dvoj-, tu štyronohé (— za pecou
ich Jurákovo vnúča chránilo
čo anjelstrážca, lebo darmo je:
i s ťapše nôžka mykne, vyletí
krídelce snadno — nad prípecok, toť!
až čiahly vrtké prsty barbory! —),
pečienky vonné — k tomu koláče,
ichž tajný obsah neľze uhádnuť
bez zakúsnutia: celé sihote
z nich stály po stoloch, k nim túlily
sa bachraté sklá s nápojami sťa
by vlny v svetlách dúhou hrajúce —
v strediskách ale štrúdle: v kolieskach
lenily ani hady v úslní;
to všetko mali stroviť, všetko, čo
len srdce ktoré stihlo zažiadať.
Na dobrej vôle tedy príčinách
veruže nechýbalo; zmohla sa
aj počím diaľ, tým vzrastom silnejším,
až s tiažou vmiestila sa do izby,
i okny, dvermi strkla parute.
Nedarmo zavítaly k večeri
dievčence ešte s radostníkami:
rozkoše, žartov, fígľov bolo až
do nepresluchu, neprevidu, či
za stolom ešte kým si hoveli,
či v trme-vrme neskôr, napríklad
keď ktorý pán brat na stôl vyskočil
i zatančil si podľa nôty (— bo
muzika tiež vše svojím prispela —),
bez toho, by dač rozbil: len čo mu
do skoku všetko hravo scvendžalo.
Už na začiatku ktorýs’ starejší
pošteklil družbov: „Čo to za spôsob,
há? (kríknuc) usádzať sa poza stôl?
Družbovskí majú posluhovať a
pri každom jedle, ktoré predložia,
vinš pekný vytresnúť! tak bývava
i má byť na veselí — Do gliedy!
raz-dva-tri — opasujte zásterky!
Pán principál, rozkážte! prikrúťte! —
Až všetci ústa poutreme si,
nech potom častujú sa pod kochom,
nech sami...“ „Pravda!“ v smiechu družbovia
sa ozvali; „tým zbavia ohryzky
a oprsky, šak? Múdri starejší!...“
„To vyšlo z módy —“ hlesly družice.
„No, akokoľvek,“ Blažko staručký
(nie oddavač, lež jeho otec; už
natoľko sošlý starobou, že ho
dosť málo bolo vidieť, shrbený
jak medzi svatmi sedel v kútiku),
ten znôkal tiahle, „ale za môjho
mládenstva nesmel družba do radu,
hneď bol by stratil pero —“ „Ojojój!“
zajojkal družba Halaj; „akiste
to bolo, dedko, keď bol ešte groš
sťa lopata a...“ „Najskôr na Vida!“
v to druhý; „ale recte synovi,
nech ukáže nám — no, mu zásteru!
družičky, Zuzka! (staršia Blažkova),
veď otcovi!“ „— Nič; žiadnej nemáme —“
„Ej! (vetil Blažko) len by principál
tak naložiť chcel, ja bych uvidel,
či by ste nešli! —“ „Vivat principál!
nech žije!“ skríkli razom družbovia,
družice stľapkaly však. Ezechiel
sa zasmial; zdvihol pohár, chlipol i
ponúkol svojej (— Spolu sedeli
si v stredku štíta, zrejme na prvom
to mieste —); ale spešne odtisla
pravicu manželovu, milostným
vzozrela k nemu okom, rumenec
jej tváre bĺkol v svetle — „S tými si
neporadíte — darmo,“ Juráčka
sa ohlásila. „Veru za rešpekt —“
Petrova k tomu. „Dobre!“ starejší
dotušil onen; „ale kuchárky
keď s obarenou prídu rukou, len
vy do varechy dáte za všetkých!
vy, prisám!“ „Stojí!“ stvrdil družbovský,
„tu ruka na to! lenže najsamprv
pán pytač nech nám mýto zaplatí,
čím dlžen zostal ešte zpredo dvier —“
„Hej, tak je!“ kríkli druzi. Eliáš
podistým nečul, lebo nemožno,
by schválne príležitosť omeškal,
vycuzdiť totých zlostných kohútov;
bol zamestnaný ináč — Bocko tiež
prevolal zápäť: „Máme posluhy
dosť! Každý nech si sedí, hoduje —
a veselo si! — Nuž a kuchárky
nech dajú pozor — nie sme doktori —“
Mať šepla vtom čos’ blízko u pece
sediacej starejšej. „Och!“ vetila
jej táto, „hľaďte! ani holúbky,
tak z jedného si zobú taniera —
pár užtoveru! —“ „Veru,“ susedky
tiež prisvedčily. „Ale na sobáš
keď vedľa Beňov ste šli, ako to...?“
„Nuž, pletka — verte...“
Práve na drobkoch
si usilovne pochutnávali,
že pravá stála tu-tam ruvačka,
keď Peter prehodil: „Ej, za újesť
to, braček, ašak? — Oči pozájdu
ti od rozkoše, pokým neprežreš —
Nie, takých drobov ešte nebolo
od svadby Korodovej! nech som... nie!
čo?“ Eljaš zhmkal, začrev poznova;
„Nu, zbavia, zbavia — Ale počkaj si,
čo všetko moja Judka vytresne!?
Netakšie veci! Iste škvarí sa
i teraz ešte, chudi...“ polykol.
„No, uvidíme! — Ver’ aj Hestere
by pochutily! keby...“ „Smiešno, hm —“
Vtom vrhol lyžku: „Nechcem, prismudly —
a (pohár schytiv) víno? z Krupiny —“
pil ale predsa. „Verím, koťuha!“
mu Peter; „keď si sa už zasýtil,
nuž plná škola žiakov — Odtajíš
var’, ako hrabeš prvý odprvu,
truc tomu, žes’ mal obed iba sám?
i smolíš ani dúha? —“ „Nebrnč, hm —
už dosť dnes! — Ja viem, čo a koľko mám;
ty ale sotva...“ „Nuž a fľašu tú
kto vytrúbi vše!? var’ ja, Eliáš,
var’ ja? no, povedz!“ „Najskôr vyvetrie —“
tak Blažko. „Abo fľaša deravá —“
zas Jurák. „To ju sošiť treba, hej!
starejšie, chytro! skoro, družice!“
doložil Ferdo a sa zrehotal.
Smiech všeobecný nasledoval. „Hm —
čušíte?“ kríkol Eljaš; „každý hľaď
do seba! — A ty tu máš, krutihlav,
keď ľúto ti, hm — (nalial Petrovi),
streb...“ „Krajšie, braček, krajšie akomak,
tu nie sme sami —“ „Ja dbám —“ „Ezechiel
toť svedok na to, že som pravdu mal,
šak?“ „Nie je, nie je! ani nebude!“
„I jeho mladá žienka —“ „Ani tá!“
„Nech rečú sami...“ „Ciťte! kašičku
vám nesú,“ Nátanova preriekla,
„no ale iba dobrým deťom, hej,
len dobrým! —“ „To sa chytro pomerme,
Eliáš! braček zlatý, premilý —“
„Hm, nejdem, natož!“ „Ale —“ „Najlepšie!“
sa ozval Nátan, „vše sa popriečiť
a zase smieriť; čím viac prieku, tým
viac lieku! Múdre ste to navliekli,
ver’ múdre!“ „Čuješ? — Štrnk-brnk do tŕňa!
no —“ „Ja nie vráb, hm...“ „Darmo, kaša je
mať naša! ašak, Jakub?“ opýtal
sa Ferduš, vzdychnúc. „Jedzte, družičky,
ta jedzte — družbom nenechajte nie! —
je sladšia ako med, je mastnejšia
od masla, aj-aj! Čo vy, Jakubko?
paciencia?“ „Hej, tá — ja len tak
potichu: poď sem, chlebe, zjem ťa — poď
sem, vareničko, vypijem ťa —“ „A
či slúchnu?“ „Čida — ak nie, počúvnem
ich ja; i vždy sa pekne sídeme —
Len trpezlivosť vedie ku ruži —“
„Ach, hej, tu i tu po kaluži —“ Checht
a výskot strhol sa. Tu na slávu
kričali Jakubovi, tu zas ho
o ďalšiu unúvali náuku,
i dali takoj vyhrávať mu tú
‚Červená ružička...‘
Že Efraim
tiež časom zbručal, rozumie sa. Tak
Eliášovi riekol: „Čo to tá
Hestera poviedala?“ „Kedy?“ „Dnes —“
„Hm, mne nič aspoň.“ „Komu inému?“
„Najskorej tebe.“ „Mne? a čo?“ „Hm, čo?
choď sa jej spýtať —“ „Choď ty, lebo to,
ja viem, že iba tebe patrilo,
ja viem —“ „Vedz, keď vieš —“ „Ale, Efraim!“
vtom Peter — „napime sa! Počul si,
jak tvoja ‚nuž tak‘ rekla? tedy — tak!“
„Nu, vďačne, vďačne; lebo ja som ten,
čo nikdy nezohrdil nikoho —“
„Viem, zvlášte keď ťa ten kto ponúkol,
napríklad takým... Veď aj slušná vec!“
„Aj inokedy, inokedy — vždy,
vždy —“
„Idú! idú!“ Ferdo zatúkal;
„hej, zahrajte im predsa k príchodu,
vy zazeraji! —“ „Ktože ide? kde?...“
sa pýtali ho. „Nuž, hľa, pečienky!
či nevidíte?...“ „Miesto! miesto im,“
narazil iný z pánov bratov; „ach,
premilá známosť vskutku!...“ „Óvi-ó!
a kaša na vidličkách už nič...?“ „Čuš!
sedliakom kaša s mliekom! —“ A to bol
len ešte pravý podnet k smiechom a
neviazanostiam! Hádky vzniklý: vraj
kto ako zaslúžený? komu česť
a komu trúba? ktorý labôčku,
kto krílco, iné kto má právo vziať?
A pravda, usnesený prísudok
mal rozmanité, pádne dôvody
vše, do rozpuku; lebo starejšie,
nu, prispely tiež svojím dômyslom,
a stojí: ni čert nevymyslí, čo
má žena v svojej mysli! O jednom,
len požmurknutie, a sa dohodli:
gágorce — tie vraj božím pod slncom
nikomu kremä Jakubovi len
sa dostať smejú; toť i v polievke
ich bečeloval! a jak ide chýr,
i doma sám ich šúľka na brde...
Dosť odhŕňal sa, že ver’ ďakuje,
že jemu lepšie oná bundica
sa hodí, ktorú šura nosila
vyfutrovanú mäkkým páperím,
tým viac, keď vonku uhly praskajú:
nič nespomohlo, musel ustúpiť
pred argumentom, že to práve sa
až radosť pári s pacienciou!
No nad prasiatkom, ktoré smialo sa
so smejúcimi — nad tým ešte len...
zasadli v radu! Panská stolica
vraj — „Štatárium!“ skríkli napospol.
Los, kto má viesť súd, exekvovať aj
priam jeho výrok, padnul nevdojak
na Eliáša. „Nechcem!“ spišťal, „hm —
i opponujem!“ „Nejde! nemožno...“
ho presviedčali. „Prečo?“ Blažko mu.
„to predsa hodnosť, aká patrí vám —“
„Hm, prečo? preto, nie som mäsiarom!
Tys’ nejedno už skántril, tak si kol,
dri!...“ naňho zazrel. „Dobre! — Kožuštek
šak ale bude naším; i tak my...“
„Hm, plno! počkaj, nech si ukrojím
pre seba prvej, potom synovi,
neveste („a nám!?“ kríkli družbovia —),
čo zvýši, nedbám, nech je Mariši...“
„Hľa, predsa len kat —“ „Pozor!“ privolal
v to Peter, „žeby nezvirgalo ti
i s nožom dáko zpod rúk do poľa!
Hej, chlapci! chvaťte ho...“ „Veď nekvičí!...“
„Nuž priľahol ho, zdusil najskorej...“
A zápäť nové skrsly otázky
o deľbu; komu sa čo dopriať môž’?
Mozg prisúdili Nátanovi; vraj
je múdry i tak — bude múdrejší.
„Oj, znamenite! (vetil), to ja rád;
no kto má v rožku iba trošku, dám
i tomu...“ Ale nehlásil sa nik.
„Efraim!“ vrkol Peter, „nechceš?“ „Nie —“
Rebierka idú novomanželom:
tak urídili; prečo? neriekli,
len schichtali sa. (Ezech tušil snáď,
bo zasmial sa tiež; pozrel na Žofku,
tá naň zas, vľahce zdvihnúc obrvy...)
A chvostík? Vrieskol Ferdo: „Podobne
toť Jakubovi! komu inému?
nech pobavká sa... nech si ovije
ním pohárik, kvik!...“ „Ty si nie môj súd,
nek! — A ja apellujem, protest... nek!
i opponujem, ako Eliáš —“
„Mňa sa ty nedrž,“ odpovedal mu;
„čo tvoje — tvoje...“ „Tak je! musí brať!“
priznali mnohí. (Mládež medzitým
tiež šantila, znakom pokriky
ich časté, ako: „Gábor, preboha!
veď nehádž — hľaďte, chleba koľký kus!“
„Jak vrania hlava...“ „Väčší!...“ „Pavko, seď,
seď ticho! vravím, blízko trhu si —“
„Ej, Fružka-družka — a čo predávaš?“
„Uvidíš, tŕpky —“ „Ale, Ulička,
ten Jonáš!“ „Tu som, čo je, kamarát?“
„Či reku žiješ?“ „Hádam...“ Brtoš zas:
„Ej, ‚Dievča, dievča lastovička‘...“ „Nie!
tú ‚Dievča, dievča maľovanô‘, tú!“
mu Halaj, „nože spusťte!“ „Ešte vám
záhadám jednu! ale takú, že...“
„Iď, betlehemec, nemrz!“ „Ľaľaď ho!
Hrajnoha...“ „Čo som?“ „Chlapci! koterec...
Utrite gamby...“ „A čím? pyštekmi?...“)
A podhrdlinka? — samým družičkám,
vraj, len, by jejich dúšky slávičie
sa pretríbily; ktorá pod čepiec
však rada by už, nech vraj mladuche
zpakruky vezme čo-to s taniera,
no tak, by tá to nepobadala —
„No, šiky-myky!“ duril družbovský,
„veď nepozerá —;“ ale piesňou mu
odpovedaly: ‚Nevydávaj sa
ty, dievča, ešte‘, piesňou zápornou.
Starejšie zbedákaly, že im nič...
Ó, hej! — vraj — zúbky! K zúbkom chrumkalá,
a na to rosy, rosy z plnučkej
toť fľaše, keďže dievča naše je...
Tak reči zamieňali veselé,
nápady, jak čo komu chľuplo v um,
a nezbedili počas večere.
V to muzika vše zhrala; ktorý ten
uskočil zpoza stola, zhulákal
a zatančiv si, hupol na miesto.
Družice celú piesní zásobu
rozvily, ani stužiek ligotných —
tak jedna:
‚Kedy sa mi, vtedy srdce zaveselí:
keď mi predný družba predo dvermi strelí...
Ani mi otec, mať, ani radní páni;
koho rada vidím, nik mi nezabráni...‘
Druhá:
‚Náš starejší nevie, čo družičkám treba:
po pohári vína, po okružku chleba.
Tá naša starejšia ošemetná žena:
z mladého dievčaťa urobila žieňa...‘
Tretia:
‚A veru sloboda nad všetko panuje;
ktorô ju dievča má, nech si ju šanuje...
Keď sa dievča vydá, ako by umrelo,
ako by ho nikdy na svete nebolo.‘
Iná zas:
‚Krásna reč, múdra reč;
komuže sa, moja milá, dostaneš?
Nikomu inému,
iba tebe, šuhajíčko, samému!‘
Podobne:
‚Náš družbovský pyšný, že má za groš čižmy,
koňa za päť groší, čo sa na ňom nosí...‘
Družbovskí v to:
‚Keď sa šuhaj žení, ako by sa topil,
ako by jabĺčko do Dunaja hodil.
Ešte to jabĺčko Dunajček obráti,
šuhajova voľnosť viac sa nenavráti...
— Ešte ťa len kolembali:
už ťa za mňa sľubovali;
ešte si len húsky pásla,
už si v mojom srdci rástla...
— Veru by ma dali, keby ma pýtali;
ale ma nedajú, keď ma nepýtajú...
— Za päťdesiat toliarov sivé volčatá;
že som sa oženil, že som sa oženil:
plačú dievčatá...‘
Starejšie
zas:
‚Už si ty, dievčatko, už si ty raz naša:
veď sme zaplatili od tvojho sobáša...
— Nič si ty, nevesta, nič si ty nemysli,
len si ty mužíčka ku srdcu pritisni...
— Už som sa vydala, bože Hospodine!
mámže sa nachodiť s hrncom po dedine;
čoby po dedine, ale i po meste,
ako je to mrzko tej mladej neveste...
— Už som sa vydala, už je darmo,
obviazala som si ťažkô jarmo,
ktorô musím ťahať až do smrti,
na svoju slobodu zabudnúti.
Slobodienka moja, drahý poklad,
oplakala som ťa na tisíckrát...
— Teraz som sa rozihrala, teraz že mi hrajte...‘
Na to starší:
‚Všetko by to nič nebolo,
keby dievča naše bolo.
Už je dievča, už je naše,
napime sa z plnej fľaše!
— Bola to nevesta, mala tá periny:
štyri vozy sena, piaty hrachoviny...
— Oženil som sa napoly s plačom,
vzal som si ženu s krátkym rubášom.
Ľudia ma kľajú — ženu mám malú,
srdce ma bolí pozerať na ňu.
— Oženil som sa napoly s plačom;
odbavil som veselie s pol druha kabáčom.
— Kochal som anjela, čerta som vzal...‘
Všetci pospolu:
‚Nechže náš principál, nech tak dlho žije,
pokiaľ komár vodu z mora nevypije.
Piže ju, komárik, piže ju pomaly;
nechže náš principál žije v dobrom zdraví.
Piže ju pomaly, piže ju potenku;
živ boh oboch mladých, mužíčka i žienku.
Piže ju potenku, piže ju cez zúbky;
rozmnož a živ, bože, v ich dvore holúbky...
— Ten náš gazda — dobrý gazda...‘
Po hluku, aký sšumel po tomto,
a pripíjaní búrnom, výskote
zas radostnice chcely naraziť,
i začaly už ani škovránky
tú:
‚Zaspievaj si, dievča, kým si na slobode,
kým ťa neulapia, jak rybku vo vode‘;
ale Eljaš vtom ich zahriakol:
„Hm, nehúkajte! nie ste v úboči —“
Odsotil tanier, jaksi srepetil
sa so sedadla, zlupkal očima
a pokračoval: „Všetky nôty tie
som dávno v pätách zodral, dávno! hm —
už vtedy (odfúkol si nadute),
keď ešte cez sklo lízaval som med,
či viete? — Slúcham s chvíľu všaký škrek,
nu, Doroty je skoro — ale, hm,
niet piskora, čo utrafil by raz
i moju nôtu...“ „Ktorú!?“ skričali.
„Hej, hudci! zahrajte, hej, dievčatá!
nevesty!...“ a sa hupkom prez stoly
hrnuli k nemu. „Ktorú?“ zhrdlivo
utrčil spodnú gambu, schmúril sa.
„Lajdáci! nedouci... Túto! hm...“
I ukazovák zdvihnuv do taktu,
započal nôtiť hláskom tenunkým:
‚A tak idú naše časy s hodinami rovno:
dneska hojne, zajtra štedre — potom veľmi skrovno!
(„Bo,“ skriviv ústa, vrkol, „nemívaj
sa nikto, že ho ani pavúka
var’ budem kŕmiť — nie som blázon!...“ „Čo!?“
viacerí skríkli. „Uvidíme, či
nedáte, čo nám patrí! Nájdeme
vám clivô miestko... Pobúrame dom!
Ba zálohov dosť — záloh vezmeme,
hej, vskutku!...“ „Judku? he-he... Slúchajte!“)
A keď príde ameň:
privalí nás kameň,
a tie naše kosti
pôjdu do radosti,
duša na exámen —‘

„Ľaď!“ Blažko zvolal, „ani na pánte,
tak skikiríkal; na môj’ hriešnu, on
to musel byť dnes na povale...“ „Čuš!
hm, lužeš!“ (pľuvnul). „Nepľuj!“ Peter mu,
„si strigôň či čo? Predsa pri stole
dlieš, a nie v stajni...“ Ale na Blažka
vždy ešte hľadel stĺpkom, mykajúc
čeľustím, a bol ani z varu rak.
„Ondrisko psisko!“ spišťal, „nazdáš sa,
že zabudnul som, ako čeliadku
si moju prijal? — Za tú neúctu,
hej, na dereš s ním, chlapci! na dereš!
hm — Hrmen tebe! hrmen...“ „To len tak!“
mu Blažko, chachocúc sa. „Po všem už,
už po všem, pane Eljaš! palica
dnes má dva konce, udrie, koho chce!“
„Jaj, Gábor! Jonáš!...“ „Veru! hajdúsi
sme vari vaši?“ vetil jeden z nich.
„Náš úrad trochu vyšej stavajte;
a potom — jeden Vlkolinský len
bol, ktorý mal moc laskať virgáčom,
len Beňo, váš brat —“ „Vidíš!?“ Peter v to,
„i tí ti vypovedia poslušnosť,
dnes druhý raz už... Sadni; generál
si mrcha, braček —“ Odpľul, strhal sa.
„Ja!?“ kríknul, „čo som, to som! — Ale tí,
to samý chumaj — („Hoho!“ zvýskali,
„hejk hore! —“) Ja tých kedy zavolám
za družbov...“ „Ale daj už pokoj raz!
Rozmýšľaj radšej o tom, čo si nám
toť spieval: ako složíš exámen —“
„Hm, ako? na eminens —“ „Neverím;
bo assessorom bude, hádaj, kto?
Hestera, braček —“ „Žena neráta —“
„A tá“ (v to Ferdo) „bude prikladať
ver’ hodne pod váš tučný kotlíček,
ej, hodne —“ zrehotal sa. „Čoby? hm —
tú pekne-krásne prekabátime
i tam, šak, Ezech? he-he...“ „Noženo!“
mu Peter. „Akokoľvek, zalejme
tie muky, Eljaš!“ „Za-za-zalejme
ich,“ Jakub na to —
Radostnice vtom
zjasaly znova: teraz velebiac
zas manželský stav v piesňach rozkošných,
prednosti čepca vyvyšujúc nad
svoj veniec, predstierajúc mladuche,
toť Žofke: jako krásne predsa je,
viac hodno nežli všetka sloboda
a povoľnosť, než vlasy spustené
i party blysky, viac — byť nevestou;
za ktorým srdce dievčie túžilo
len z diaľky, oko plachým vtáčatkom
poletovalo, muža milého
môcť zobjať trvale, s ním životom
si kráčať svorne, hravo, bezpečne
a jemu hľadať vôľu, — hniezdočko
spoločné riadiť, pravou gazdinou
si dvoriť, kľúče nosiť za pásom...
V ich chorál ihneď vtrhla družina
a pomáhala, ba i starejšie
sa zamiešaly. Ešte svokrušu
by boli mali kliesniť v piesni — no
vstal práve Nátan, preto zatíchli.
Ten ale riekol: „Tak sa nazdávam,
že deň sa hodne schýlil; večera
tiež žiadna nemôž’ trvať večite
a čo by bola Balsazárova.
No mrzko bolo by, keď minulo
by sa nám všetko a my slovíčkom
nespomli by sme tých, z ichž spolčenia
nám tiekol celý dnešný úžitok
i radosť všetka. Čakal síce som,
že povolaný k tomu povstane
a pozdraví ich — („Čuješ? Eliáš,“
v to Peter výsknul, „to si mal byť ty!
Neúcta strašná...“ „Hm, mal lebo nie,“
mu vrkol; „ja si rúče pozdravím
ich doma, či vieš? hm, a do iných
ma nič, nič — či vieš?“) Ale nevstal nik
poteraz — Tedy obraciam sa ja
hen k mladým, vinšujúc im zo srdca:
by ono slnce božej milosti,
čo svitlo im dnes s nebies bohate
a papršlekov zlatým povrázkom
ich zopásalo tuho v jednotku,
im nezapadlo nikdy — za hole
tie naše mračné, ale svietilo
im neprestajne v cestu života!
Bo stojí: pod tým slnkom jedine
je požehnaný každej práce pot
a jeho svetlo býva ručníčkom
na každú slzu oka najlepším.
A aby toto dostalo sa vám
za podiel, deti moje, viete čo?
bojte sa boha! Bázeň božia je
najlepšia kázeň. Jeho milujte:
a lásky vašej prameň vydolie
v čoakom suchu. Naňho skladajte
starosti svoje a on odnesie
ich a vám za to sťa by čarúnkom
prinesie vašich túžob splnenie:
že blaženosťou usmejete sa,
jak mesiačik vše zrobí na splne...
I žite šťastne matuzalemský
vek! v oddanosti jeden druhému,
pri požehnaní božom, kdekoľvek
zajmete postať. Ako dobrý strom
obroďte hojne zdravým ovocím:
vám k chvále, celej slávnej rodine
k radosti... Toto žiada, vinšuje
vám starý Nátan, sused, pokrevný.“
A zazdravkali novomanželom
napospol búrne, každý doloživ
dač svojho k tomu, ovšem, pojeden
i šteklivého... Ezech nestačil
sa poďakovať. (V kútku u pece
mať zavzdychala: „Daj to, bože, daj...“
a sviece vzbĺkly vôkol v tulejkách —)
Na prívinš ale onen Nátanov,
jak patrilo sa, menom mladých dal
odpoveď Blažko. Dlho hovoril
i rúče; predsa oddavačom bol,
a že aj rečník, podal dôkazov
dosť predtým. Ako skončil, rozumie
sa, opäť hojné skrsly prípitky,
a nielen v počesť mladým, rodičom
a hodnostárom svadby, ale už
i navzájom; veď mnohým šumelo
to ani v úle v hlave — Myšlienky
však podobné sú včelám, bleskne-li
opojné svetlo jara, nestrpia
viac v hniezde: bzíknu, bzučia... Eliáš,
kým Blažko rečnil, vzpretý o stenu
a vyvalené prsia, na tohto
sa díval, díval, kedy-netedy
sšmižkajúc iba mihalnicami,
zhmkajúc, mľasknúc — I keď dokončil
ten svoju povedačku, zdravkania
však prúdy stíchly (na ňomž účasti
mať nechcel žiadnej, vzdorne odsotil
vše pohárik, čos’ zbrbrúc —), na toho
vtom prstom ukázal, i odfúknuv
si valne: „Clarissime orator —
hm, quot sunt partes orationis?“
sa opýtal ho. „Respondeas, hm,
luride puer! scisne? —“ „Septem,“ mu
odvetil Blažko v smiechu (ostatných
tiež náležité bralo). „Septem, nam,
domine doctissime praeceptor!
nam—“ zajakol sa jak by — „Asinus
es! Blasius, octo! octo —,“ Eliáš
zajachtal. „Non sum, rogo —“ „Sus! sus —“ „Non;
nam interjectio ulla scilicet
‚hm‘ nulla dictio est, nequaquam —“
„Quid? kvak-kvak — proles ranae deformis! —“
„Et nobilitas vestra lupi, mox —“
„Quid loqueris? quid vertis oculos!?
ulula... Canis tua...“ „Loquor nunc
de liquore et isto poculo —
Bibamus tandem...“ „Bibas! bibas — Huc!
‚Cum steteris coram dominis, haec quinque tenebis:
junge pedes; compone manus; caput erige; vultu
ne dispergaris; nisi jussus, pauca loquaris!‘
Audivistine? cave...“ „Pareo,
omnia jam tenebo certe, sed
bibamus propter pacem —“ „Apage!
hŕŕ...“ schytil fľašu, ale podniesol
ju preds’ len k ústam. „Braček! (Peter mu)
už darmo, nepredáš ho — latinák
to veru! zpod ferule Gallasa —
vieš? toho ‚quare muchy do strechy‘! —
Nuž ‚ipse vtip se‘, to jest chyť sa vraj
za noštek...“ „Blízo všetkých bude čas
polapať za ne, všetkých na úzdu,“
privolala mu žena. „Nonono,
len aby vám tam čepce nakrivo...
to, pozor!...“ Skríkly ženy protestom;
vraj, skorej im už hlavy nabraté,
sťa vŕby v pľušti... „Ticho! kvočky...“
S tým
na chvály prešli zdravíc odznevších;
prv Nátanovej. „Ale! Eliáš
preds’ na ohnivom voze chodieval —“
„Ten? (Ferdo na to.) Nikdy ináč, jak
na drabinovci vídam jachať ho!
Však stojí, voly máva najkrajšie,
vždy ani ryby...“ Zápäť Blažkovu
zas ocenili reč; no Eliáš
sa neohlásil: na stôl podoprev
si hlavu, dumal dumu hlbokú.
„Ech,“ škrkol Jurák, „neviem, načo to
tie mnohé vítancie? kedysi
to išlo krátko; ale manželstvo
trvalo zato potom —“ „Do smrti
var’, Mišo?“ „Dlhšie! ani hrubý ráf —“
„Hľa, kováč! —“ „Ja bych aspoň pokoval
či odbavil to tiež tak:
Prišli sme po tú vašu.
Dajte nám ju k svätému sobášu!
— Ech! nos fafrnos,
ústa kapusta — na! —
Kto chce furmaniť:
musí cestu nehaniť —
— Tak? nuž choďte k svätému sobášu!
Mlatkom buch!
buch! na nákovu — putko hotovô...“
„Bŕŕŕ!“ Eljaš zotriasol sa. „Sedľač, hm,
len na lopate, čida! —“ „Zemianstvo
prestalo, pane!“ v odpor Jurák. „Čo!?
prestalo tebe...“ „Pravda, prestalo!“
„Nepravda! neprestalo!“ zemani
skríkli; „nego...“ mrmlal Efraim.
„A nikdy neprestane, prenikdy!
vy ale sedľač ste i budete
vždy! —“ „Bysťu! nie tak,“ výskli títo zas;
„sme rovní! viete? sám pán Kossuth váš
tak...“ „Čo nás do Kossutha? my sme my!...“
„A my sme tiež my!... Rovno porcie...“
„My za vás!“ „Za čo?“ „Za čo? za tú zem,
čo po nej črčrete sa...“ „Zemani
sme tedy takže! Vojenčíme tiež...“
„Na salaš! na pltnicu! na panskô!
tam...“ Tak to išlo z reči do reči;
i bezmála by bolo všakove
sa dialo, ale vtom vstal Ezechiel
a utíšiv ich, takto preriekol:
„Sme rovní! áno — zeman-nezeman,
v tom rozdielu viac niet. Kto inakšie
dnes vraví, nezná časy alebo
je zatvrdilý, čo je nerozum.
Bo rovnosť má byť v svete, ako je
pred bohom rovnosť; všetci ľudia sme —
Ak predsa žiada si kto prednosti,
to nech ju hľadá v sebe jedine;
a bárs ju nájde — môž’ sa zjavovať
napríklad v pekných skutkoch, v statočnom
plnení povinností, čoho bez
otázky i ten roľník schopný je —
viem, nepôjde s ňou predsa na hradskú
sa chvastať, znajúc, taká prednosť že
najkrajšie svieti z tichej komory
pokory: jak to z príležitosti
tej práve, ktorú spomenuli ste,
v novinkách našich krásne vysvetlil
nám, akže dobre hádam, Lichard náš.
Nuž prosím všetkých, svorne bavme sa!
to pristane len spoluobčanom:
jedine svornosť, bratstvo, priateľstvo,
úslužnosť, zhovievavosť kresťanská;
veď chyby svoje, jak sa hovorí,
na chrbte nosí každý, nevidí
len cudzie — no že predsa ťarchou sú,
ocítiac vlastné, cudzie preminie...
I prosím... A keď i sám ďakujem
za úctu; a keď odporúčam sa
i svoju žienku ďalšej do lásky
vás všetkých, tento pohár, dovoľte,
nech vypijem ho vaše na zdravie!
na shodu, pokoj k ďalšej zábave...“
Blažkovci rástli až, kým hovoril
Ezechiel. Žofka nežným pohľadom
utkvela na perách mu zbronelých;
chápala lebo nie, no bolo znať:
jak v dušu lapá každý jeho hlas
a otvoreným zpola pyštekom
jak dychtí urvať z jeho bytosti
až jagotavej pre ňu... Eljaš zas,
keď Ezechove počul vývody,
len lakťom zmykal, zmrmlal popod nos:
„Hm — dalže by ti Beňo nebohý,
hm — prevrat...“ Ezechovej po reči
sa zdvíhal, ale zdvihnúť nevládal;
„hm (cmuknul) nebodajná Krupina...“
Chcel Ezechiela najskôr zavrátiť —
či Nátanovi abo Blažkovi
vyčítať svoje? kto zná? Seďačky,
no podporený jak prv, začal aj
či vlastne započínal s mnohým ‚hm‘,
„bŕŕ“ — „ale“ — „ja som“ — „ja viem“ —
„holopysk“ —
„trhani“ — pričom hádzal posunky
pravicou všaké; ale nikam nájsť
vodiacu nitku v ume — Jazyk mu
viac lolotal len, až i voviazol
v mrmlanie púhe — V rozpoložení
tom kolísal sa za čas na lakti,
až hlavou razom skĺzol k ramenu
i stal sa božím...

Bo už k polnoci
či po nej bolo, keď čas čepčenia:
starejšie utiahly sa do zadnej.
Tam Žofku ihneď vzaly do krúžku,
na stolec posadily; samy však,
horiace sviece v rukách, pri speve
tých prenikavých piesní, v ktorých sa
mladucha lúči s vencom zeleným,
s tou krásnou partou z perál, z atlasu,
juž nenosila iba do času,
i rada by ju ešte podržať,
no družba náhli, že ju treba sňať —
so slobodienkou zlatou, na krielcach
jejž sťa to vtáča dosiaľ lietala
po dúbravine... takto spievajúc,
sa otáčaly tíško kolo nej.
Že k slzám pohlo ju to, ľútostne
sa rozplakala — nediv; okamih
to predsa veľavážny pre každú!
Okamih, v ktorom všetko zmení sa,
v ňomž zrazu celá panny minulosť
sa zjaví v svetle a jak za hoľu
by mračnú hviezda, hneď i zapadne,
tmu v duši zvíriac mladej... Ku tomu
družbovský, Gábor, ozaj tiež už stál
tam ani cherub s šabľou, aby ju
vypudil navždy z raja mladosti;
kým zo starejších jedna (Blažková)
jej rozpletala vlasy, strehotal
i hodne súril, aby sňala už,
čo jemu patrí, partu zvenčenú —
„No, s buka spadol, oddýchnul si!“ mu
odsekla, „aký vojak! — Čakať, kým
jej odspievajú — Tuto! to ja var’
len s hlavy strhnem a — na!?“ „Nečakám! —“
a dral sa v kolo; ale družice
ho zadržaly, smejúc sa mu: „Nič! —
Ak dáš nám po byločke? ináč nie,
Gáborko!...“ dráždily ho. „Ani zbla! —
no nemrzte ma — Chytro!“ nástojil.
Znal svoju úlohu: že veniec má
nenarušený odniesť v triumfe
a na šabieľku pekne zotknutý
s tým heslom ‚Dobrý boj som bojoval —‘
staršiemu prezentovať, i že niet
pre družbu väčšej hanby, ako keď
prepasie skvost ten abo zošklbú
mu družice ho, chtivé vydaju.
I preto strážil tak ni šarkan u
dvier pokladnice, zmáhal prekážky
a odhrýzal sa jašteričkám: až
konečne veniec šťastne ulovil;
zablahorečil mladej, družiciam
sa vymocoval z rúk a s korisťou
čo víťaz hybaj! umknul, plesajúc,
vo dverách ešte sraziv ostrôžky —
A Žofke z rusých vláskov zrobily
priam kontík, jak sa češú zemianske
nevesty. „Čepiec!“ riekla Petrova,
„sem...“ „Už-už... tu je,“ priniesla
ho totka. (Biely bol ni ľalia,
okrúhly, s šírou stužkou ružovou.)
„Je krásny vskutku! pristane ti — Nuž,
vo meno božie...“ I už pripraviť
ho mala; ale vtom v pitvore hluk —
Dnu, sprevádzaná matkou, babami
(podistým od posluhy, z kuchyne),
vpálila slúžka, posol Esterin,
s dosť hodnou škatuľou. Až skrahly, tak
ich zarazilo všetky. Zvláštno! Či
tak chytro by sa bola smierila?
Hrom z čista-jasna — Čo viac, hneď i dar?
Skutočne zázrak! — Zvládla zvedavosť,
hádaly — „Stavím, čepiec zlatý, ten
s drahými kamienkami, s perlami —
veď viete? nosila ho Hestera —“
„Skôr k začepčeniu z čipák ako sneh,
vie predsa...“ „Najskôr bude toho viac,
nádoba hodná...“ „Tedy dáme z tých,
musíme!“ „Chvalabohu!“ Bocková
oddýchla — „a ty, Katra, povedz, že
ďakovať dáme pekne — Dočkaj len,
priam výslužku ti...“; ale slúžka šla,
šla rýchle domov. „Veďže otvorte
ju skoro!“ podúrala Petrova.
„Akosi tuho trčí, bodaj ťa —
sťa by ju boli priklincovali —“
„Daj ju mne —“ „Ba mne —“ spely na pomoc
jej razom kŕdľom. „Ale čakajte —
toť (pustil vrchnák) Svieťte!...“ Poslúchly,
i skoro všetky čiahly v škatuľu;
čo ale bolo, čo ztiaď vytiahly,
zpomedzi množstva všakých papierov?
nuž — klopty. Prekvapenie opätné —
„Ach!“ zaupela matka, dcéra však
tvár skryla v dlane — „Ejha!“ Petrova
mlk prerušila, „bolo to tam! Ten
bol, je i bude predsa najkrajší,
v ten začepčíme — drž sa, dievčička...“
„Za pomsta! (Blažková zas.) Ako by
už v kloptách nebolo žien poriadnych,
viac ich jest... Netrápte sa! Ráno hneď
ich pošleme jej nazpät s odkazom,
že keď už chce dať, v Starých Horách nech
dá aspoň krajšie ukleplovať, hej! —
Toť, mojim dievkam zídu sa, ba i
mne starej ešte...“
Začepčenú už
odviedol Gábor medzi svatov. I
keď pohovoril s Blažkom úradne,
čo mladú žienku Žofku predstavil
Ezechielovi — tento ale sa
jej priznal zrejme s veľkou radosťou,
pravicu vrelo stisol druhovi —:
dal zahrať, i jak rezkú zahúdli,
na obe strany vzal sa zvŕtať ju,
nevestu krásnu, mladopečenú
(až v náruč si ju zajal Ezech sám);
čím zapríčinil, že aj ostatní,
čo totiž mohli, s búrnym výskokom,
tralakajúci, vtrhli do tanca.

No onedlho dali na stôl, vraj,
že pokladanku: koláč, pletenák,
rozmerov dúžich, vôkol ktorho si
roj jabĺk sedkal pekných, červených
ni detské tváre... K tomu pečienky...
I chutnali si... Blažko predniesol
úvodné sady... Ktorás’ starejšia
však zaspievala mladej neveste:
‚Pozri si, Žofíka, hore do povaly...‘

— Deň nato týmže hlučným trávili
spôsobom: zčiastky bujných pri hodoch
(ichž chýr už viac ráz obec peruťou
obohnal silnou, tu-tam upustiac
páperce, pierko vzácnu za korisť —)
a zčiastky na tanci: tu na krčme,
tu doma u stola. Dobrej vôle im
skôr pribúdalo než by ubudlo,
a z jaročkov tak mnohých, vzprúdených
tok povstať musel valný. Ba i hry
si v kratochvíľu vplietli rozličné,
jak nivou mysle štedre skropenej
i ožiarenej slnkom povole
im skvitly: zapýril sa vlčí mak,
nevädza žmurkla, šepla sypačka
a štrkáč zhrkal... všetko prejavy
prírody nespútanej. Napríklad
(snáď Eljašovi zafatinkovať
sa za včerajšiu chcejúc nehodu):
do obžaloby vzali kohúta,
zasadli súdom takoj, po stručnom
však pokonávaní i vyniesli
hneď ortiel nad ním: strašný zločinec
ten že má podstúpiť smrť a to priam,
bez apeláty, hlavy soťatím!
Za katov hlásili sa družbovia;
a ženské zanôtily k poprave
tak srdcelomnú pieseň, kuracie
až obecenstvo nárkom sfikalo,
prúd krielcí stierajúc sĺz — Eliáš
do Blažka: „Ty bys’ nadstaviť mal krk,
ty podšťuváč! hm...“ „Prosím! panáček,
vy máte hrebeň rúči, hrvoľček
až radosť, k tomu pierka červené —
A potom každý kokoš zemanom,
šak ostrohy má...“ „Ti dal, Eliáš!“
k tomuto Peter, „ajaj!“ „Veď ty, hm —
prokátor čertov — Ale odoraj
mi kde raz ešte, nahľadáš sa! Dnes
sme dvaja...“ Peter sepnul plecami — —
Zas pošli hajnám (ozaj pod hajnom
čo mužskí). Najprv ku potoku, tú
si vyspevujúc pieseň:
‚Keď som išla na vodičku briežkom,
pripadla mi moja hlávka sniežkom —‘;
zatým však
ťažalo vzali s jarmom, v tamto os
zabili, na ňu stokli koleso,
v to ale s jednej strany dedka a
oproti pripravili babičku.
Jak túto z šúpy — formovali (nos
jej označoval špalok skrivený,
dve slivky oči, ústa lubu kus
ohnutý v žliebok, dnuká kolozub —
a vlasy chlpy z klkov —), Eliáš
prehodil: „Hm, hm — ja bych poradil
vám babu! živú, zlostnú, strapatú —
Veď viete, včera jakla z obloka —“
„Var’ Judku!?“ kríkol Ferdo s chachotom,
„a vy zas deďkom...“ „Ľapták! umýva
od rána hubu, predsa... Varuj sa
hm — nihilovať... Prídeš ko mne, príď!
dá tebe ona, dá! —“ „A Jakub, ten
poháňať bude... I tak... alespoň
nech bičom plieska!“ „To nie! ani nie,
to naše kiare...“ Halaj odseknul.
A prestrojení všako (jeden z nich
za slameného kňaza) odišli,
vraj, po pýtaní oných po domoch,
z nichž účastníci boli na svadbe.
Po tomto... ale kto by vyrátal,
opísať stačil každú roztopaš
a fígle, aké v ten deň spáchali? —
Niet toho pisára! Len slnko snáď,
čo opäť jasnou tiahlo oblohou,
zrieť, počuť mohlo všetko vôkol; čo
jak lúčov, toľko píšúcich má rúk:
to mohlo by byť vstave poznačiť
ich všetky činy: as’ kol na blanu
nív zasnežených, strání...

Vo stredu
či v svadby tretí deň (— bo Eliáš
urputne súril odchod; Bocku s tým
odpravil, pravda, v žarte: bylo, vraj,
a není, prejedlo i prepilo
se, item... item... účet hotový —),
o polpoludní sobrali sa, a
pár mladý v čele, jak prv, pochodom,
no takže s treskom-pleskom, pri speve
tých ‚Ostávajte zdraví...‘ odtiahli
do Elov. Práve mali do dveriec —:
tu Eljaš (lebo navzdor pesničke,
že: ‚Otvárajte vráta... ideme
zďaleka...‘ tieže boly zavreté)
brnk! vopred fortňou; a jak zhrčili
sa všetci u dvier, už stál za prahom,
a pokyvujúc rezko čapicou,
so všetkou, akou vládal vľúdnosťou,
všemožne pekne vítal príchodzích;
„Hm, Judka, kde si!? skoro chlieb a med!“
s patrným srdom skríkol po druhé.
No tá ni hláska. Iba v kuchyni
sa šerudili — dvere však tiež klop! —
„Nič — hm — A rúcho!? (v čelo trkol sa)
kde, Ondro? Ideš takoj nazad poň!
Nevesta každá...“ „Či som rúšnica?“
ho prerval Blažko. „Nuž tak žena... hm;
hej, Judka!“ zdupkal. „Žena môž’ byť; no
mladucha ešte neodobrala
sa od rodičov — nemám pravdy?“ „Čo?
ty? kedy? — Ale nič to; nože dnu,
dnu — Judka! — nech sa páči — Čertica...“
tak všako nesnádz asi zakrýval,
i tetelil sa, smiech si nútiac v tvár —
A povchádzali. Dnuká pokryté
síc’ boly stoly, ale prázdne. „No,
hm, predsa aspoň toľko...“ S tým
mentieku shodil, dal sa do práce,
usádzať, zahovárať — „Ezechiel!“
prevolal, „nevestička! i vy, hm,
pomocte, i vy, ako doma... Kde
len trčí devla?“ Judka vošla vtom.
„Jaj, tisíc... kde sa šúľaš, povedz!?“ A
k nej bzíknul, „rec, hm.“ „Ale — na pôjde,“
mu odvetila, celá bez seba.
„Hľa! tiež tam...“ Blažko kríkol. „Lenže, hm,
si nečul šarapatiť... Rozdiel, vieš?...“
K starejším postupla a omluvou
preriekla: „Ale nečakala som
vás ešte, nik mi neodkázal, nik;
nuž preto, preto — ale vďačne — Mám
hotovô...“ I to občul Eliáš
i splesal: „To je žena! hotová,
hm, kedykoľvek; uč sa, Žofia —
veď tak ti meno? Potom u mňa sa
aj obedúva, viete? ako náš
Kazimier obesí sa — bom-bom, hneď,
nie ako hockde!“ „Chvasty, braček, to!
nič inô...“ Peter mu vtom. Nedočul
snáď, pokračoval: „Ale, Jano, mi
zle nerozumej; si svat! tebe česť,
hm, prvšia u mňa! Nuž a žena kde?...“
„Oj, príde; ešte doma kutí sa...“
„Nač? Lebo všetko tu sa dokončí,
tu bude kyjak! A ja dúfam, hm,
že dom môj bude takým traktírom,
jak žiaden iný! Toľkej čriede aj
hm — treba, braček — ani kobylky
to, veď vieš, ktorí? — Nono, naložte!
až stoly budú stenať pod ťarchou...
Hej, Žofka! fertuch...“ „Hej, pán strýčik, hneď,“
sa sponáhľala. „Strýko, dievča, vieš?
alebo — tato. Len mi privykaj,
zmok zlatý, he-he-he, hm — lasička,
tak friškô,“ potľapkal ju po líci.
„Len, Judka moja, slušne!“ „Ale — viem,
viem, sadni —“ vrkla. „I tým, čo sú dnu
za stolmi; i tým, čo sú v pitvore;
i tým, čo na dvore... Och, to je len,
hm, radosť! ženiť, to je potecha!
môcť všetko rozdať, čím len vládneme,
i vola, osla...“
Tak bol vzrušený,
tak naklonený svetu celému.
A vskutku vyznačil sa. (Prvý raz
v živote zdarma.) Dával jesť a piť
až zbytkom, že sa každý podivil,
čo znal ho dobre. „Už ten šalie sa,“
Petrova škrkla, „toľký predrenec...“
„Ja (Nátanova na to), povedal
‚a‘, musí i ‚b‘...“ „Ale (sused im)
nebojte, že by zašiel po ‚zať‘ až;
má za ucháľmi...“
Ferdo: „Aspoň raz
z Eliášovho do rozpuku — na
dva týž’ne aspoň! Žena moja, jedz —
Chráň, Jakub! nehaj pacienciu,
až na Hladovku pôjdeš...“ „Dobre!“ ret
k úsmechu podňal Eljaš, „na to je,
len na to! Ferdík. No, aj máme vždy,
vždy po dônovku hodne ďaleko!...“
„To potiaľ bude svadba?“ „Šibal! hm,
má merťuk — Dobre! ale budete
mne robiť, svážať môjho do humna
so všetkých zemí! ako?“ „Nedbám, ak
vždy budú hody...“ „To už opýtaj
sa Judky! tá má štoky pod rukou;
ja čo len na trh odmeriam vše, hm...“
„A vrchovate?“ „Ovšem, bez štrichu,
vždy natrasenou mierou...“ „Bez trasu?“
„Hm, pravda — ibák samo sypne sa —“
„Ak do podolkov dnes —?“ „Bár do plachát,
do batohov, hm: sám stôl podrgnem...“
Tak zabával sa s každým, štrngal si,
dal zahúsť jeho grošovku. A bárs
aj zapárali doňho vtipy: dnes
(snáď, na svoje že prešiel smetisko)
nik nevysotil by ho z koľaje,
čo aký hrubý kameň vrhol by
mu pod koleso vôle tekavej.
No aj mu išlo mnohé po srsti.
Zajedno: Judka posošila sa
čo žena, ktorej povesť mužova,
tá dobrá zvlášte leží na srdci;
veď bolo ozaj všetko v hojnosti
i dobré, ako uvažoval sám.
Stred obedu však povstal Blažko, i
mu polichotil hodne všelijak:
vraj, to už zemän! pohostinný pán!
muž, hospodár i gazda... Prvý strýk
pod slncom! ktorý ruky obidve
rozprestrel nad synovcom strapeným...
A Judku ešte ako vyzdvihnul!
Že na pôjde keď bola, nebola
tak vysoko: — jej krásne vlastnosti,
jej súcosť, štedrosť, vľúdnosť, milotu...
Len prirodzené: rečiach po takých
že nastal hurhaj; cvengu, výsku že
a dúškom konca-kraja nebolo.
„Si mandragora, Ondro! kýsi čert —“
preriekol Eljaš, utierajúc si
sĺz púte, čo mu tvárou potiekly,
bo pokým vravel tamten, nestačil
ich smazať, meravo stál, počúval
a obe dlane k ušiam nadložil.
„Šak sa ti páčil teraz?“ Peter mu
nadhodil. „Pravda, hm — a čo by nie?“
„To verím.“ „Môž’š.“ A ozaj podivné:
i jemu samému sa rozviazal
vtom jazyk; rečnil — ovšem, bez ‚hm‘-ku
to nešlo, len s ním. „Judka moja, vieš?
(pokriknul) to tu naše kuratá!
hm — dobrá kôčka dobre fedruje;
i volaj, volaj zobať: cip-cip-cip...“
A dodal: „Nie som taký sprostý, hm,
jak kto by o mne myslel; ačpráve
čo na mňa boli mali naložiť,
šlo na Beňa... Ech! čo tam po tom? hej,
by sme si reči nezabudli!...“ A
zas statne ľulkalo sa. „Zahrajte!“
rozkázal Eljaš a brnk! uprostred
bol izby. „Žofka, hybaj!“ pokývol —
Šla ostýchave. Pochytil ju a
vyzvŕtal až no — „Vivat!“ kríkli. „Hm —
tak uctievam si doma nevestu...
A teraz — Judka!“ Ledva stihla dať,
čo práve niesla, na stôl; i dosť sa
oddudrávala: voľky-nevoľky
musela zvoliť, tým viac, všetci že
tiež stáli na tom, „tak je!“ zvýskali.
I tancovali. On si skackal, tá
však cifrovala s nohy na nohu,
sťa račica by... „Hm, toť, Judka, sme
nič nezabudli! šak? — hop! zvŕtaj sa —“
(„Just mrkva s paštrnákom...“ podštrknul
susede Peter.) „Vivat!“ zhrmelo.
A to ich rozjarilo natoľko,
že zpoza stolov mleli sa, ba čo
viac, prez ne vyskákali do tanca;
i čosi-kamsi, jeden vzprúdil vír,
spev rozliehal sa —
„Ale do krčmy!...“
a skokmo z izby vytratili sa;
čo starší ciepkali, jak vládali —
Len Ezech tíško tajšiel so svojou...

K večeri prišli zpät. Bo Eliáš
ich zrovna zajal: u neho sa, vraj,
aj večeriava! i čo obed by
bol trval po samú až večeru —
V zemianskom dome, vraj, tak býva vždy
— kde totiž ešte nevypriahli —: tam,
vraj, kozub nikdy nevystydá, sťa
by dáky Turek dymník večite
si fajčí, dnu však stola holého,
vraj, nikdy ešte cudzí nevidel.
Jak sedali si, velel Eliáš:
„Hm, Žofka! za stôl — rúče s Ezechom!
Tam vaše miesto, tesno pospolu
sťa tie dva prsty — i tak počujem
vám srdcia pišťať ustavične, a
na obed videl som, čo všetko vieš.
Nu, bude z teba žieňa, bude! hm...
A teraz — celá moja čeliadka,
do ruky! z ruky do úst — do mlyna!
a z mlyna — do nôh a či do hlavy!
kde ako ktorý chce — a nevesty,
hm, pod čepce! hneď krajšie zakvitnú —
Ty, Jurák! ale poklep, ak by sa
čo zhubilo kde...“ „Vďačne urobím...
Kto puknúť mieni, mňa nech prikývne;
i debnára som schopný nahradiť —“
Večera bola žírna. Trvala
až do bieleho skoro rána, a
neveľmi treba snáď už stvrdzovať,
že pri rozmare najstrakatejšom:
ni lúka keď je v plnom rozvitku,
na byľkách kvieťa, kvietím motýle...
I načo šíriť slová? keď i tak
už čeľaď známa — Ináč krútňava
to aj, jejž žiaden nerozkáže duch:
stoj! na okamih, že ťa vystihnem;
nech zmeriam tvoju šerú hlbinu,
nech spoznám vlny, svetlom zažiarim
do očí každej, akou dúhou hrá?...
Nie! nepostojí, ďalej ubieha
kolesom, piercom hupká bielych pien,
huk, vrenie... Snáď aj ináč nemôže.
„To jenerál, šak!?“ Petra oslovil
vtom Jono, smudiac blkom cigaru,
„nuž kajúcne var’ už raz prisvedčíš?...“
Bo Eliáš im nedal odlihu:
tak komandoval — až i povystal
mu jeden-druhý... „Do špitála s ním!“
zavolal bodrý vojak. Nátan si
plešivú hladkal hlavu, prečo? on
sám vie len. Kľuckal, brnčal Efraim,
a jeho polovička za každým
‚nuž tak‘ sa ovievala ručníčkom
tým tuhšie — „ovej, ovej, vetríčku!“
sťa keby bola zhúdla. Mládež zas
v hrách preberala — až sa dohodli
most stavať veľký — prez Váh hlboký —
„Hop!“ Ferdo zhvízdal, „ja som palier, hop!
Nech oprobujem, či je mocný? či...
juj, švarná slzaj!“ cmukol družicu —
Tá nelenivá, švac mu zaucho —
„Ej!“ ssipel, „požehnaná dlánočka...“
Tak každý výraz dával nálade.
A Jakub? V ústach pípku, hojdal sa
na miestku, spadal vždy viac do hŕbky,
no ruky na stole mal stále a
objímal tuho ten svoj kalištek.
„I jak sa máme?“ Blažko ku nemu.
Pokýval: „Len ta — len ta — držím sa —“
„A operadla, ašak?“ Ferdo v to.
„Len domov ako potom?“ „Pomaly —“
„Ak ani tak nepôjde, Jakubko?“
„Poslúžiš, synku — pod pazúšku ma
zaberieš; doma opri o stenu,
vieš? tak už zájdem...“ „Tisíc! Tedy var’
len naliať ešte?“ „Pravda!“ ozval sa
Eliáš hurtom — —
Judke bolo už
primnoho toho; fľochla z kuchyne,
zas prisotila prudko dvere —
Deň
prezeral okny. „Ľaľaď, ráničko! —“
„A kedy zmrklo? prisám! neviem, nek...“

— Vo štvrtok (ktorý bol aj posledným
dňom svadby) tamže poschádzali sa,
kto prv, kto neskôr, ako mohol dôjsť.
Vraj, na otrusky prišli, ako aj
ak by tak v bočke ešte ločkalo;
bo tamtie by, vraj, vtáctvo nebeské
alebo snehové toť motýle
— veď bijú sa von zase mlynári —
pozobať mohly snadno, súdku však
by zaťaželo iste v žalúdku.
„Čo pravda, pravda!“ stvrdil Eliáš,
„hm — nemyslite, že ste vyjedli
ma za deň cele... Z bočky musí tiecť
tiež ešte jarkom — Judka, dokazuj!“
(Tú skoro puklo zlosťou; predsa, vraj,
im vykrámila všetko, rabošom,
a ešte sa ti doredikajú —
no Eljaš kázal: muselo sa stať,
a čo by vziať ho mala zpod zeme —)
„I radostníky ešte majú byť!...“
„Neboly včera?“ ryknul Eliáš.
„Nie!“ „Budú dneska; Judka, nakladaj!...“
A čosi-kamsi: preds’ len vypriadla
i nastolila zdostač všetkého.
„To žena!“ Eljaš výsknul. „Veru hej!
hej, veru!“ prisvedčili všetci. „Hm!
niet druhej na tom svete —“ „Veru niet! —“
„Hm — ale Žofka bude taká tiež!“
„Ja, bude —“ Vo všetkom sa srovnali.
I hodovali znova ochotne,
spôsobom známym, časom zabehnúc
do výtržností všakých —
Podvečer
dal rozkaz Eljaš: „Choďte po kúdeľ...“
Za nimi zvolal ešte: „Od piesta
až počnúc — s ktorou vecou robila,
to všetko prineste mi! — Zíde sa...“
„Ja, veďže nie tak —“ Bocko zatočil —
(bo sami boli už). „Nuž?“ Eliáš
vypleštil oči. „To, že v oddávky
sme sa už boli dorozumeli;
či nemám pravdu?“ „Pravdu-nepravdu!
hm,“ Eliáš mu; „trvám na svojom:
tí u mňa budú!...“ Judka poštuchla
ho tajne; ale obozrev sa, doložil:
„Co jsem psal, psal jsem!“ „Ale, strýko náš,“
sa ozval Ezech, „pekne od vás, hej!
i povďačný som... No ja odprvu
— preds’ mojou vecou je sa udržať
i ženu, ináč nezaslúžil bych
ver’ mena muža — vravím, odprvu
ten plán mám: Korodovskô prenajať
na viacej rokov — (Judke odľahlo,
až povzdychla si —) A tak prosím vás,
veď poznáte ma... (tu sa zapálil),
pri tomto podniku mi pomocte —“
reč schvela sa mu. Eljaš zosŕkal,
„si žid? hm, či čo?“ vrkol tupo, „a
čo za pomoc chceš?“ Ezech mlčal však;
v tú chvíľu pocítil snáď po prvé
tiaž kroku svojho — „Nič viac, strýku, nič!...“
sa sobral. Bocko sa chcel zamiešať,
no Eljaš predbehol ho: „Synku! hm,
tu roboty dosť, oj, dosť!... Potom, vieš?
jar príde: vyjdeš pekne do poľa
a obrázdiš si zeme otcovské,
priorieš k mojim; i tak patrily
k nim, synku... A mať nech tam súdi sa!...“
„Tak nikdy, strýku, nikdy!“ Ezechiel
zamietnul trpko. „Ale,“ ohlásil
sa Bocko, „v takom páde čo by ste
s tým urobili, kde my bývame?
Bo to som určil deťom a aj dám —“
„Hm — ak nie ináč, do árendy...“ „Tak?
To zase nikdy nedopustím ja!
Priam na Jozefa vytiahneme a
tí zostanú tam — to si vinšujem,
i moja žena...“ Žofka túlila
sa k Ezechovi teraz ešte viac
i do tváre mu zrela, obojím
sa zdala prosiť, aby poslúchnul —
On celou duše svojej vrúcnosťou
jej tiskol ruku; ale rozmýšľal
len ďalej — „Ech, čo?“ škrkol Eliáš,
„to ukáže sa... Od vás závisí:
či tu a či tam? — Ak tu, vďačne, hm,
šak Judka? pravda —“ Plecma zmrdala
a šuchla dvermi. „Stojím na svojom —
hm, ukáže sa...“
Rozniesol sa spev,
a oknom plápol bolo vidieť sviec,
húf uličkou, ruch — Niesli praslicu
vysoko vytýčenú, zvenčenú
i ostužkanú zdobne. Pred okny
zastali. Hudba zhrala do skoku,
i zdupali sneh takoj — Jeden ich
hnal v tanec, vzduchom piestom zamával —
Po chvíľke vtiahli s hurtom, s povykom;
zavinšovali: By, vraj, nikdy niť
sa Žofke nepretrhla! — Točiť ju
na míľu! ďalej... Do divého sa
pustili šantu, letkom krútili,
vyskakovali, o stôl trkli vše —
zas dlaňami bac! v trámy, dobre že
neskydla poval, všetko kopŕcky
nepošlo v izbe čím hore, tým v dol —:
až Eljaš zhmkal, cele zjašený
v barboru kopnúc, vrieskol spurne: „Dosť!...“

*

Sťa skočná srnka z hája na pokraj,
tak z dveriec švihla; podľa záhradky,
juž zrána novo skrášlil vďačný máj,
by ozdobnejšou bola na sviatky, —
tak švihla z tieňov lipy na cestu —
Svet videl kráčať — mladú nevestu.

Na nôžkach z kordovánu čižmičky,
čo spevne vrzly každom pri kroku;
z hodvábu sukňu, po nej hviezdičky,
snáď vo blankytnom tkanú vysoku —
skôr látka len ztiaď našské pod ihly —;
záponku zpredu: kúsok rannej hmly...

Živôtok driečkom rýdzi zlatohlav
a z plecníc stužky — Prez ten kosičky
sieť: kvetnou lúčkou čistý jarku splav —
zpod tej však prebleskujú perličky;
na hlave čepiec: samý zlatý jas —
Kam oko zazrie: kŕdeľ vnád a krás.

Zemianka? pravda, ona. Taký kroj
len ony nosia, strojné zemianky.
Slniečka lúče za ňou... včeliek roj
jak za stydlivým kvietím pohánky;
či vábom pierko v ruke? z rezedy...
Či tvár, kde milosť s krásou susedí?

Turíce boly: sviatky velebné.
Deň ani rosa v kvete. Slušno, k nim
že pripravila sa tak malebne.
Len slušno, vhodne v čas, keď cherubim
prúd Ducha naráža v dol, zo plamu...
Spevníček v druhej — spechá do chrámu.

Hneď za ňou z dveriec kročil mladý muž,
čo svieca — Tiež tak k sviatku hotove.
Pár krôčkov — a ju dohonil by už;
no na hradskú vtom Gábor Šimovie
tiež zahnul z ulíc, v tomže úkolu:
ho zahovoril — I šli pospolu.

Kus nižšie ale, kde toť orgován
nad cestou spriada vetev k vetvici,
dom Tomášovie — Z neho ako laň
vybehla panna — rumeň na líci,
Marienka známa — Hor’ sa zopäla
a z orgovánu ešte trhala.

A ženáč — bo sa už-už sblížili —
druhovi šepol: „Tys’, hľa, mládenec,
a pozri! dievča, kvietok spanilý —
Nuž?“ „Sprevádzať var’?“ „Prirodzená vec —“
„Ba! —“ „Slúchni, braček — lebo kto ho vie...?“
„Daj pokoj...“ váhal Gábor Šimovie.

Na ‚Dobrô ráno‘ ženáčovo zrak
sklopila náhle — Bola v rozpakoch.
No Gábor pridružil sa — (rúče tak);
„Smiem odtrhnúť si z orgovánu?...“ „Och...“
A ženáč šibnul, za ženičkou šiel —
Kto boli títo? — Žofka, Ezechiel —

Od Bockov vyšli. Lebo, ako jej
rozhodnul otec, tak aj stalo sa
vzdor povytáčkam Ezechielovým:
tam bývali si sami ani tie
hrdličky v hniezdku. Na majetku, čo
ku domu patril, hospodárili,
ba nielen na tom: lebo Ezechiel,
jak úmysel mal, z onej kúrie
vzal do prenájmu predsa mnohý kus,
prednejšie hony (— Otázka len, či
s pomocou strýkovou?...). A poneváč
on hospodár bol súci, rozumný,
ona však varovčivá gazdiná
a robotnica, ani včielka vždy;
poneváč žili v láske, svornosti
a bohabojne, znajúc: modlitba
že vrúcna zavše nebo preráža,
i čoby bolo skryté v oblakoch
tých najhustejších — i že pokora
je onou palicou, čo na cestách
života najskôr zdrží od pádu:
boh požehnával prácam, úsiliu
ich, vzmáhali sa očividne...
Keď
im času zbudlo, Eliášovcom
pomohli zavše — v poli — na humne;
no beznáročne vždycky. Vtedy vše
Eliáš zhmkal: „Ani na krok viac!
tu buďte...;“ ale najskôr očistom
len: bo ich predsa nechal domov ísť,
jaknáhle bola práca skončená.
Veď kto by vyznal sa aj v podivnej
prírode jeho? ktorý zdravý um
v tej krížnych pováh hroznej mäteži? —
Snáď preds’ len najlepšie ho Estera
znázorňovala — Nie div: znala ho
najlepšie, všetky srdca záhyby —:
až do tých nazrieť, vniknúť do ľadvín
mu, nadosť majúc príležitostí,
odkedy slula jeho švagrinou.

A táto — jakže? — Asi ako ten,
kto oželel sa, na svet zanevrel:
tým úmornejšie zaryla sa do
prác neustajných kolo gazdovstva
(až služobníctvu u nej vydržať
len zťažka bolo možno...). Neskoro
spať chodievala, včasne vstávala,
a navzdor veku dosť už sošlému
zas hrdlačila ďalej, oddychu
si sotva prajúc, spánku. Služobných
tak neraz harušila: Stará som,
šedivá, a preds’ stačím silami
i chuťou! no vy, každý ani buk
a dievka ako kopa: iba jesť
a drichmať!... Hanbte sa!... Dosť ľahko však:
skôr nevôľa len z nej tak vybuchla
vše, rozdráždenosť hlbšej príčiny —
Snáď zámienkou aj všetko: ako by
tých zamestnaní hrubých kobercom,
tou drsnou plachtou klopôt večitých
pozakryť bola chcela nadobre
trhlinu v svojej duši, puklinu
na srdci materinskom, vdovy strasť
i opustenosť... Prirodzene, i
sporila pritom hodne; na hŕbu
snášala, sotva kedy postaviac
tú otázku si: kto to poberie?
kto hovieť bude si z jej mozoľov?...
Bo z hrozieb známych nevyplnila
ni jednej dosiaľ. Nepredala zbla
z majetku a aj sotva urobí.
Tiež nevydala sa; i že by to
raz vykonala, veriť nemožno:
bo jestli ktorá, ona na pranier
nevrhne nikdy ženskú hodnotu...
A zolvicino dievča Uličku
(na Petra-Pavla práve s mnohými
konfirmované bolo v kostole,
i z katechizmu ozaj, sťa by hrach
bol metal, rúče odpovedalo,
živôtkom rúčky, vlásky v štipôčkach
kol čielca, stojac z radu vyzvané
tam pred oltárom jasným...), dievčatko
to že či kedy vezme za svoje? —
Od tých čias aspoň viacej nespomla...

Nuž žila, ako mohla: neozrúc
sa o nikoho, vyhýbajúc i
potyku s ľuďmi — Čo viac, v kostole,
ni tam už nesedala ako prv
v stolici z predných, ale zakaždým
hneď u dvier utiahla sa za mriežky.

*

Po rokoch (— minulo ich päť či šesť —)
Estera v dobe sbierok, podvečer
— už kosom slalo slnko pablesky
kol na strniská, nižej stromovím
obradov preblieskalo zárive,
vtom osvietiac vše záprah so zbožím —
šla s poľa práve, uzol na ruke
opálajúci, hlavu schýlenú.
I jako drbolila dedinou
znaveným krokom, jatá pomysly
(snáď: čo má ešte dneska porídiť?
či akej práce ťarchu zajtrajšok
navalí na jej chrbát shrbený?...),
i ku domovu doháňala už
po prašnej ceste: zrazu šarvanček
tu tmavovlasý!— Náhle vylúčil
sa z kŕdľa detí, ktoré sedely
u plota, hučkajúc sa na brvnách,
a pobehnuv jej v stretky poskokom,
ju prez jej vetché zobjal kolená
tak prudko, že až našinula sa —
„Och, pačrev!“ rykla celá splašená,
„och, bodaj... tak mi prebrať driemoty!...
Len toľko, že som neprepadla prez
ohavu... Ideš zpod nôh!...“ Chlapča však
tým tuhšie trímalo ju, do rancov
sa vrepiac tlačenice. „Ja vás rád,
rád veľmi!“ výsklo, trocha račľujúc.
„Iď! — kopnem ťa, ty žaba!...“ „Ale no...“
zas chlapec frnkom, prekážajúc jej
urputne v chôdzi. „Čie si, potvora!?
há?“ — Vzozrel: „Ezechielov — Bockovie.“
„A jak ťa zovú?“ „Benkom.“ Strhla sa,
odtisla hlavu decka strmo: „Ta,
ta, háďa jedno, plemä jašterčie!
iď... nezavadzaj!“ vrkla. „Nepustím,
nepustím...“ chlapča plačky zvolalo
i túlilo sa k nej. „A kto som ja?“
„Vy — moja stará matka! moja, hej —“
„Nepravda! — Zdvihni takoj klobúk si
a choď, choď, chlapče! Nehnevaj ma, čuj...“
„Ja nejdem — S vami pôjdem, s vami len —“
„No! ubijem ťa...“ „Stará matka! nie...“
„A čo chceš predsa? povedz!“ „Jabĺčko
si prosím, stará matka! jabĺčko —“
„Nuž, s jablone som spadla var’, či čo?
Choď, nemrz — ani nemám v kešeni —“
„Tak krásne u vás rastú vo dvore
(tu mľaskol), videl som ich špárou vrát...
Z tých, stará matka, jedno! — Joj, ja vás
rád vidím veľmi, veru! —“ „Nuž tak poď!
poď...“ riekla. A vnuk, v tyle klobúčik,
keď zobzeral sa ešte po deťoch,
jak by im riekol: hľa, ja budem mať —,
s vysmiatou tvárkou šiel s ňou, hupkajúc
i štebocúc jej pritom; sukne však
jej ani vtedy ešte nepustil.

Len vošla s chlapcom: vzala tyčku a
potriasla konár. Hodne cuplo ich,
i guľkaly sa dvora važinou —
Však chlapec hupkom stačil posbierať
si do klobúčka všetky; vysadol
na múrik pavlačky a rumádzgal...
No pozoroval pritom starú mať
brnkavým zrakom stále, pokým sa
kutila sem-tam... „Ča-ča! Pozrite
len, stará matka, akô krásno je!
hľa —“ ukazoval. „Vidím,“ vetila.
„To tatovi — a toto mame, šak?“
sa pýtal. „Nedbám —“ zavolala. Vtom
povedľa prešla, vrátila sa, v tvár
sa nazrela mu dobre, na čielku
mu vlásky zahrnula; drobnými
len chrustkal zúbky, hmkal... „Nehmkaj,
to mrzko!“ riekla, „kdeže predsa si
už polapil to...?“ „Už viac nebudem,“
odvetil okúňave. Vzozrel k nej.
„Joj! (kríkol) stará matka! — Čo vám to
po tvári — posberkanô?“ „Hja, syn môj,
nuž, vrásky — starosť...“ „Starosť? — Ale ma
už radi — ašak?“ „Ozaj? — noženo,
ak budeš hodný...“ „Budem —“
Zdnuká kľúč
vyniesla s perom veľkým, zubatým
a do sypárne pošla. Chlapec priam
brnk za ňou — „A tu, stará mamička,
čo máte?“ vyzvedal sa líškave.
„Všeličo, Benko...“ (Brala hydine.)
„A tuto sťa strom! má i jablká...“
„Strom famílie —“ „Čo to?“ „Rodina,
vieš?“ „Hej, viem — Aká jabloň! — A či tie
jabĺčka s neho odpadujú tiež?
keď dozrú — ašak?“ „Tak, môj synáčik,
čo dozre, odpadne aj...“ povzdychla.

Ku studni príduc: „Ja vám naťahám
vodičky!“ výskol skokmo. „Veru to,
a spadnúť do nej...“ Kolo zhrčalo.
„Joj, ako brní!... U nás toho niet —“
„A teraz dáme šurám, kačiciam...“
zvolala na hyd. S vreskom sbiehal sa.
„Joj, čo ich máte — Ja im nasypem,
ja, stará matka!“ „Dobre —“ Hŕstočkou
bral z merice a pohadzoval im —
„A to je husár, ako zosipel!
Uštipne...“ „Ó, ty vojak-bojáčik...“

Do izby za ňou vkĺzol podobne.
„Joj (klobúčik sňal), ako peknúčko
tu máte, stará matka! — Obrázky
jak krásne! (rúčky složil). Na koňoch
to páni, šak hej?“ „Oni...“ „I ja, keď
narastiem, budem pánom!“ „Ešte čo...“
„Ba hej — A tuto čo kníh za tým sklom!
čie sa to?“ „Nuž i tvoje môžu byť,
ak dobrým budeš žiakom — Akože?“
„Hej, budem — Tato dá ma do školy,
povedal — budem —“ „A čím?“ „Farárom!“
„Čo nepovieš...“ „Hej, veru!“ pokýval
hlavičkou dotvrdením, „už aj viem
a b ab! stará matka, tato ma
naučil...“ „Ach-ach...“ Skackal, všetečil
a v každom kúte plno bolo ho.

Medzitým skoro zvečerilo sa.
I keď už pokŕmila, všakove
ho nalaskala (robotníctvo tiež
už s poľa dochádzalo, z Dúbravy;
i statky hrnuly sa na nocľah
s mučaním, s klepom), riekla chlapcovi:
„A teraz, synak, choď už domov, choď;
noc bude...“ „Joj, nie, stará matka! nie,
len trocha ešte — Veď som doma, šak?...
Kravičky pozrieť — máte teliatka? —“
„No hľadať budú ťa...“ „Nie, nebudú,
nebudú...“ odhŕňal sa. „Slúchni! iď —“
„Ja nejdem — S vami, s vami budem spať!“
„To nemôž’š! Prídeš zajtra...“ „A vy k nám
prídete kedy? Mama...“ „Táradlo...“
— I mrk už tmavý zvládol dedinou,
jak odniesla ho slúžka k rodičom.

A toten chasník bol, hľa, hrdinom
tým, ktorý uzol krutý rozviazal!
Čo rozorvaly liché predsudky
a premrštenosť: priepasť hlbokú
preklenul jeho malicherný um;
zarytú myseľ, srdce zatvrdlé
na lásku stopil jeho prostý cit...
Bo onedlho za tým chlapčaťom
sťa vodičom by prišli — do shody.
Testiná, ani keby pri svadbe,
si privítala milo nevestu:
na očiach slzy, ovšem, radosti,
bo jasom skvúce sa, už vo dverách
kol krku padla jej a bozkami
ju, uhanbenú, takmer zasypla...
I neobanovala, veru nie:
veď Žofka ozaj bola ako chlieb,
tak dobrá vždy, i sladká ani med;
sťa dcéra by len, milá, prítulná —
Tak neraz riekla: „Nože, mamičko,
sa neustávajte; ja urobím,
a tak, že bude i vám po vôli —
Veď dosť ste sa už napracovali...“
Tá ale vše: „Len nechaj, dievočka;
vieš, uvykla som... Radosť práca mi!
i bude, kým len údy k službe mám...
Aj ufám, nepadnem vám na ťarchu —“
A Ezech bol tiež dobrý syn, jak muž...
Tak neraz riekol: „Ako, mamko, by
ste mienili vy?...“ Ale neskončil,
už odbyla ho: „Ja už nemienim,
môj syn, nie-nie — I so mnou stalo sa,
že ‚človek mieni, pán boh mení‘ — Nuž,
si gazda, hlava, otec čeľadný:
i urob, rozkáž, jak sám nahliadaš...“

Nuž stojí: rozumní čo pokazia,
napravia často deti nevinné;
hej, ony poslovia sú z neba...
Tak,
čo rozdvojilo s bohom človeka
hen v raji: tu, hľa, šťastne spojilo
so synom matku — šumné jabĺčko.

Zlatý fond denníka SME

http://zlatyfond.sme.sk

Gábor Vlkolinský

Pavol Országh - Hviezdoslav

Digitalizátor : Vladimír Koutný, Viera Studeničová, Tomáš Ulej, Rudolf Hladík, Peter Krško, Monika Morochovičová, Miriam Mládková, Michal Vanek, Michal Garaj, Michal Daříček, Martin Droppa, Katarína Díková Strýčková, Janka Kršková, Gabriela Matejová, Dana Lajdová, Bohumil Kosa

Copyright © 2007 Zlatý fond denníka SME

Tento súbor podlieha licencii 'Creative Commons Attribution-NonCommercial-NoDerivs 2.5 License'. Viac informácii na http://zlatyfond.sme.sk/dokument/autorske-prava/

Obsah

Originálna publikácia
Gábor Vlkolinský
Doslov vypravovateľa
Originálna publikácia

[1] Pavol Országh - Hviezdoslav. Dielo III. Slovenský TATRAN. Bratislava . 1997. 584. Stanislav. Šmatlák. Výber zostavil, úvodnú štúdiu a poznámky napísal. . Mária. Bratová. Zodpovedná redaktorka. . Eva. Zdražilová. Technická redaktorka. .

Gábor Vlkolinský


Nedarmo v slávnosť Turíc (ako nám
už známo je), keď tiahli do chrámu,
ponúkol Ezech druha Gábora,
by pripojil sa k Marke, dievčine
to Tomášovie: voľky-nevoľky,
no poslúchol ho; i keď ulomil
si orgovánu byľku, za pannou
sa švižko pobral, by ju sprevodil.
„Veď dovolíš, šak —“ zvolal, „aby sme
pospolu išli?“ pritom pospešiac,
že zahrali mu zvučno ostrôžky,
dolmána kraje zvláli krúživé,
prehodeného vľahce prez plecia,
„dovolíš, Marka…?“ „Ja dbám —“ vetila
mu ledabolo, lesklým spevníčkom
tvár pricloniac si zľava, od strany,
skiaď slnko jaré zahrievalo i
kam dostupoval práve mládenec.
„Aj cestuje sa to vždy veselšie
vo spoločnosti — nemám pravdu, čo?“
sa zasmial, klobúk (za nímž jarabé
mal brko) lepšie k očiam pritlačiv.
„Za cesta — veru,“ riekla s dôrazom,
s posmieškom istým, „človek samotný
dosť chytro mohol by aj poblúdiť —“
„Nuž vidíš, aké šťastie pre oboch!“
on čulo na to, „takmer také, jak
pre oných tam dvoch (kynom pokázal
vtom za Ežovci, ktorí kráčali
si zvoľna družne —); či nie, Marienka…?“
„Och, hrozné šťastie, vskutku…“ v rozpakoch
či zmrzelá skôr hlesla potichu,
snáď ani nedočul; i zrýchlila
krok, až jej sukne — ako na brode
by prúdy šumné — len tak zriasneli
v šust prez opätky strojných čižmičiek,
zbrnkali svetlé stuhy plecničné,
a mriežavý stín stromov nad cestu
ovislých lenže zmihal postavou,
zjav nestačiac jej ani zatemniť
ni zjasniť nadosť. „Ja, veď nie tak zas,
tak náhlo. — Predsa dosť včas dôjdeme:
toť, ešte ani nezazvonili!
Poriedku vídať z domov vychádzať —
ľaď, u Krištofov raňajkujú len:
zrieť oblokom, jak hrabú lyžice —
Pomalšie…“ zdržal Gábor. „A či var’
tých dohoniť chceš…?“ opäť narážkou
ju zhačkať zmyslel; ale dozrev aj,
jak na to drmla plecom v nevoli,
chod zmiernila tiež: ustal. — Pozvŕtal
perečkom v prstoch ešte zroseným;
doň zadíval sa, hútal. Povedľa
vtom vrzgli dverce. Starec zjavil sa
v nich nahrbený, ale v mentieke
preds’, v líščej čiapke… (Jób to Petrovie);
o palicu sa spieral, šúchajúc
tak ťupkal. — Toho zhliadnuv Gábor, mu
privolal: „Dobrô ráno, sváčku, hej! —
Ako ste spali…?“ Hlavou kývol kmeť:
„Ech, nebárs, synku, nebárs — kašeľ zlý,
ech, mrcha posteľ —“ „To ste mali ver’
len doma sedkať…“ „Synku, Turíce,
viem, ostatné —“ „I čoby!? —“ Odkašľal:
„Ech, úvrate tu — A veď schodil som
dosť roličky…“ „Nuž, len si pomaly…“
a k Marke sponáhľal sa. „A čo tak
samučká?“ počal znova. — „Z vašich viac
nik do kostola nejde?“ „Nemôžu — “
„A prečo?“ „Preto — Ba hej: tato, ten
sa zberá, ide — (Obzrela sa vzad,
na ústach trpkosť; nevidiac ho však
ísť, vzdychla —) Mama — hlava bolí ju…“
„Bo búrili vás v noci —?“ „Neviem, kto?“
„Nuž, ktorí máje boli stavali,
vás splašili, tí…“ „Neviem o ničom.“
„Pred oblokami nezbadalas’ ich
čnieť pekne-rúče hodne nad hálku,
jak oltárne by sviece v páre —?“ „Nie —“
„A ani sa ti nesnívalo, kto
ich u vás sadil?“ „Mne sa nesníva.“
„Nemožno!“ „Prečo? —“ spoza knižočky
vzozrela placho v oči druhovi,
až schveli sa jej riasy mihalníc,
na vlasoch stužka vánkom podlietla
i tkla sa šije mládencovej. „Nuž,“
k nej prichýlil sa, zvážnev razom, „nuž:
bo panny vo snách vidia, kukajú
sťa okienkom by vo svet ďaleký —
A kým tak hľadia, neraz uvidia
nestatým i to, čo už odstalo,
ej, navždy, navždy — na čom premeniť
niet moci, ej, niet…“ „Nepleť, prosím ťa —“
ho zahriakla, a príkry bol jej hlas,
„skôr mládenci! Vieš?…“ Zápyr prehnal jej
po zbledlom líci, ňadier pohnutie
znať dával otras riedkej kosičky.
Zrak odvrátila priam aj k trávnikom
zazelenelým bujne, zvlneným
tráv, šťavín čajsi tu-tam výspami
v ligote ešte rosnom, nad nimiž
sa pretekali v ihrách lastovky,
jak nožničiek by hajno strižkalo
na lúčoch slnka, tieto pazderím
padali zlatým… stadiaľ k obrube
vŕb kol potoka valiacej sa, jak
by schlpili sa dymy striebristé —
povyše k stráňam jasným, k skaliskám,
čo nad dedinou hradmi strmejú —
až utíšená sklopila ho a
doriekla: „Pováž: kostol pred nami
i veľký sviatok — a ty figľuješ —“
„Máš pravdu, Marka,“ vľúdne prisvedčil,
„hej, slávnosť — lenže pováž zase ty:
radostná slávnosť! — A keď radostná,
nuž nepôjdeme hádam plačúci,
čo? Povedz…“ „Tedy vlastne drážiť ma
je úmysol tvoj…“ „Drážiť?!“ zhíkol — „Ja
ťa hnevať…?“ Kročil jakby do gliedy,
dolmánik sepnul k plecu, popod nos
si prsty sšimral, hladil sťaby fúz,
až zholil ho — „Kde myslíš?… Božechráň!
To ešte!…“ Zvrtol znova perečkom
i povoňal ho. „Ozaj voňavý
toť orgován, a krásne rozvil sa.“
„Veď kmášu ho aj, lámu detiská —“
„Kto zná, či malé? Kto zná? — Napríklad
ja nevčerajší tiež mám z neho; mne
však privolilas? — Nuž a kebych tak
si karafiát jeden zaprosil
z tej tvojej kytky: dáš mi — ?“ „Uhádol.
Božedreviny budeš? —“ Schechtal sa:
„Driemoty zahnať, ašak? — Pekne ver’,
za úcta!… Vidíš, ja bych príčinu
mal skorej cnieť si; lebo či som už
tak starý, Marka? — Odpúšťam ti však,
a ku klinčeku, áno, muškátik,
ten prijmem —“ „Plno. Inde pýtaj si —“
„Kde? Nemám kde, mi uver! Na moj’…“ „Nič.
Len dočkaj, dôjdu —“ „Nuž a čo by hneď:
ja od teba chcem…“ a vtom čiahol aj
po pierku chvatom; Marka zbránila,
no na čas len, bo v spechu obrany
z rúk upadla jej na zem kytica:
on nelenivý bystro priskočil
i zdvihol ju a vzniesol korisťou,
v tvár deve patriac zrakom žarkavým.
„Tak vyberiem si ja sám —“ „Nesprobuj!“
zakazovala vzdorne. „Takoj vráť
mi celú… Gabo! Nerob, preboha!
To mrzko…“ Ale neslúchal. Len keď
už vybral, čo chcel, z kytky, vtedy ju
podával spiatky Marke zdvorile
i s omluvou, by prepáčila vraj…
No ona: „Zadrž si!“ mu odsekla.
A ani oňho viac sa neozrúc,
poď v nohy, pošla temer útekom
dol dedinou — až zmizla u fary:
že Gábor, pierce kladúc za klobúk,
nezbadal, len keď kus už bola preč;
i ledva stihol aspoň privolať
jej víťazivo: „Pekne ďakujem!“ —

Čo ďakoval a komu Gábor: dosť
by dochodiaci cestou medzitým
znať boli chceli, najmä mládenci;
no zamlčal. — Sám podnet vďaky nájsť
síc nebolo tak ťažko, lebo veď
sťa trofej trímal v hrsti bukrétu,
ju hájil proti druhov nápadom
i spôsobom až drsným: „Chlapci, kuš!“
ich odpudzujúc, „bo vás …“; od koho
však mal ju, ktorá mu ju dievčina
ak ozaj dobrovoľne podala:
to tvrdým bolo pre nich orieškom.
I oborili naň sa s dotazmi,
podchytávali rozlične ho — „Trc!“
mu Jonáš, „našiels’ iste odhodok…“
„Skôr vydrel ju len, verte!…“ Pavol zas.
„Ba, bračekovci, motýľ všadebol!“
v to Elek, „radím krielcia vyskúbať mu —
nač kváriť má nám v každej záhradke?
Čo nejde už raz medzi plešivcov,
kam dávno patrí…?“ Prepukli v smiech. „Nie,
kamarát, nie tak!“ iný na to, „hriech
mu ubližovať. — Hlavu vsadím, že
od nevesty ju dostal! Od tej…“ Lež
ni tieto reči, trebárs šteklivé
i zapáravé, nepohli ho, by
sa priznal; huckal ich len: „Hádajte!“
a usmieval sa samospokojne.
Tú tedy hádku ďalej hádajúc,
stúpali krepko — vľavo ku fare
skrútili; tiahnu hore návrším —

— Chrám totižto stál dúžom na kopci
(v úzadí, k juhu, majúc výbežok
velebných Tatier: jakby zázračný
kýs’ vranec z čriedy bol sa vyrazil
i zvirgav, s hrivou mračne vlajúcou
obzora krajom cválal k západu,
snáď aby, keďže slnce pripeká,
i vlastný ho škrie oheň, čím skorej
v pláň nozdry vnoril, nachlípal sa vĺn,
kde prúdy poja Váh i Orava).
I príkre stezky viedli ku nemu
pomedzi porast krovín všakých, len
kde-tu sa spätiac k stínnej besiedke,
na oddych zvúcej — ináč strmé, jak
by dokladom, že k spáse duševnej
vždy vedie cesta trudná, tŕnistá.
Pri uhloch lipy vzrástli obrami
mu sťaby strážou, vôkol pažiť až
nadvihnúc kľukatými koreňmi,
jak hrozitánskych hadov chumáčom;
i konárovím, na ňomž spletalo
navyše sto liet prsty pilnými
— i teraz pletie jaro ozdobne —
od nehôd chránia vetchý jeho krov.
Bo podstav len čo dostal pevnejší,
múraný totiž, jehož otvory
od dlane užšie okienka sú krýpt,
kam ukladali kedys’ — vchádzajúc
hneď pred oltárom, za obruče keď
odchlopili kameň — cirkvi prednejších,
zvlášť z Malo-Vlkolína, patrónov
skutočných, členov šľachty pravdivej
i srdcom-duchom, silných vo viere
a blahorodných činu hrdinov
(nie sebcov dneška bohaprázdnych, cnosť
tupiacich každú, podlé trstiny,
zhýralcov zvleky…): — deti po škole
v rozpuste svojom neraz vyškrabú
sa k oblôčkom tým, drievcom šparchajú,
či všetečne dnu hádžu skalôčky,
no očujúc hurt, buchot po rakvách,
alebo holý spatriac hnát či leb,
i s krikom často ,Ide pá’rechtor!’
aj cupnú strachom, rozpŕchnu sa vraz —
Ostatne celý zbudovaný bol
len z hmoty, akú skytal blízky les,
odetý jedle hladkou doštinou
(zdnu k tomu pekne zmaľovanou aj
arabeskami, kvetín vencami…),
jak domec šindľom prosto pokrytý,
kríž spredu hálkou, nazad korúhev —
nu, kostol jeden z artikulárskych.
Opodiaľ druží sa mu zvonica
tej istej skladby s viežkou šišaku
podobnou, dlhým kosmým príkrovom
s ním spojená súc, popod ktorý však
prv chodba, zrovna od jej bránice,
tak potom schody vedú početné
ku hlavným jeho dverám: k portálu
tiež bez okrás, no zato úpravy,
jak bránou bol by ozaj toho tam
dnu neraz v onej hymne velebnej
spomínaného hradu pevného…

Naľavo úboč šíra: cintorín —
Aj zoraná je zhusta, číry rov;
porastlá býlím, chrastím rozličným:
nik nezdepce ich, nevykynoží,
zavili každé znamä v svoju chvoj
i zahladzujú hroby v nepamäť.
Až krušno pozrieť… Čiže človek náš
tak zabúda? Tak chytro vysychá
zdroj uňho lásky, z nehož pamiatok
vtač plachá píja?… A preds’ závoj ten
zapomenutia je snáď najkrajším:
však miesto stĺpca, krížka u hlavy
vyvráteného vkrátce hnilobou
postaví starostlivá príroda
náhrobník zápäť: sochu rastúcu!
života symbol, pravý pamätník:
ker kaliny tu skvetlý — osiku
tam šeptajúcu večné tajomstvá —
A zderie-li plášť rovov podzimok
nezbedný, nový utká vďačná jar
i nádhernejší, nímž si perly sĺz
aj nesmrteľné hviezdy poutrú,
nietoby chmára prchajúca snom…
— Len pri spodku, hneď poblíž zvonice,
tam rady mohýl krytých kameňmi
s okázalými u hláv pomníky:
ten na temeni s miskou obetnou,
jejž plam však v prvom vzblku skamenel,
tie s urnami, v nichž pleseň zelená,
či s turbány skôr? Možno… U tých, hľa,
pred služieb božích zavše počiatkom
mlaď zhromaždí sa mužská: nebodaj,
by uvideli, za chodníčkom jak
si panny vykračujú, mladice
pomedzi divých ruží kríky, viac
však uzardelé v obličajoch než
tie ruže samy, týchto vonný dych
pri každom krôčku rozvievajúc, šiat
šuchorom duriac v kolot vozdušný —
až zniknú v nízkej viežky bránici.
A neraz popri inej príbavke
ten-ktorý šarvan (päste na bedrách
a v tyle širák) čítať vezme sa
sôch nápisy a slabikuje — ,F-a-r-
k-a-s’: čo to, kto vie? — Bolo to tam: ,vlk’!
mu druhý — Zatým ,Ber-ta-lan’: zas čo? —
Ber, Taljan! Nuž to… Chichot skrsol — ,S-
z-uľ! čajsi zomrel? ,Meg-h’ ale var’
že narodil sa?… Pravda: po smrti!
Joj, múdre! Ďalej — ,Al-das’ — Nebohý
pán rechtor vše bol zjačal: ,Halgaš! Ps…’
to tedy bude najskôr i tam stáť,
smrť riekla: ,halgaš’ — Kýveš uchom, že
nie? Tak ty lepšie prelož, Ondro… Tak
hieroglyfy lúštia po svojom,
hľadajúc rozum v nerozume, niť
tej motaniny, že i v cmiteri,
i v smrti ešte robia rozdiely
tí odštiepenci… delia sa i tam,
a prečo? Kto ho tam zná? — Aby snáď
pozorom našským takto zakryli,
že obyčajní smrteľníci sú
tiež, prach i popol? čiže v reči tej
var’ myslia tušiť dať, že zosnulých
ich tobôž lepší laská osud? Im
smotánka i tam…? Hlúposť nad hlúposť!
Dosť ľahko: žobrač ľahla povyše,
i nohami im durká do lebiek
či prihŕňa svoj hmyz im… V žití tom,
hej, inam pošli, inam — ale nech!
Tie pomníky, toť, ošumeli už:
zub času zrýpal ich lesk, okrasy,
písmená zhrýza. — Naklonil sa ten,
ten kolpak zhodil; tamto kameň v črep
zdrvený — skleslo onde zábradlie…
Kde dedič slávny? Pýchy nástupca?
Čo nezavrátia pominuteľnosť,
ju neopravia?… Môž’, niet ani zač…
I oni takhľa letia v záhubu
na zhavranelcov vetchých perutiach,
na netopierích blanách mľandravých
tiež pustnú — zhynú — potopia sa k dnu
v národa vlnách zdravých, záchvatom
vzprúdených jarným, ako zaplaví
vzbúrená rieka hatí rárohy - -
Tam zastali si i dnes mládenci
a strežú príchod panien, nejeden
na srdci s vrelou túžbou zhliadania;
a prikvitne-li jeho dievčina,
priam spozorovať na ňom premenu;
prv rozpaky, hneď hrdosť vzdmutých pŕs,
len výraz jej dať, iste zaplesá
v tom prevolaní: Páčte, druhovia!
Toť krása — ruža, ktorá skvitla mne…
Aj Tomášovie Marka o chvíľu
sa objavila svahom — oplecko
jej srieňom svitlo z škárok zelene;
pár ružičiek si v chôdzi odtrhla,
a stezkou, zraky k zemi upreté,
prešmykla, srnkou skokla v bránicu.
Ju zbadali tiež. Ktorýs’ prehodil
viac šeptom: „Jaksi bledne, civeje…“
„Podistým želie ešte za Ežom,
podistým — Ozaj škoda dievčiny —“
A v ten čas mnohý pozrel mimoďak
ku bočným dverám, kde i skutočne
u hrobu otca dlel už Ezechiel;
na ramä kríža zľahka opretý,
v ľavici knižku držiac, potichu
so svojou zhováral sa manželkou,
nad nimi šiator lipy košatej —
K nim čosi-kamsi Gábor pristal. „Ľaď,“
mu Ezech, „aký šťastný!…“ usmial sa,
„za odprevádzku hneď aj odmenu…?“

Naľavo zase starších stával húf,
na cmiteri to dávno zrovnalom
v kosienok hladký, mäkkej pažite.
(Vraj báli sa, že pôdy zrývaním
tu oslabejú chrámu základy:
preniesli lôžko mŕtvych pozhora.)
A húf sa množil dneska nápadne:
nie div, preds’ prvá slávnosť, kedy aj
najväčší hriešnik ukáže sa rád
vo zhromaždení ( — zajtra isteže
nestučnie rechtor príjmom ofery).
Tu potom zvládnu pestré rozpravy
tiež; každý slovo prvé chcel by viesť,
predstúpiv z tlupy, porozkročiv sa,
si pomáhajúc občas posunkom,
reč dľa potreby verou stvrdzujúc.
Hneď vážne veci prídu na pretras,
jak pomknul svet sa v týždni, v obzore
ich úzkom, ovšem, bo len kalendár
čítajú zväčša, leda povesť ak
preletajúca i hôr ohrady
im cekne čo-to; hneď zas vyhupnú
na povrch ľahké: vravy bubliny,
čo zligocú sa ráznym humorom
i takoj žartom pľasknú, okolo
hlaď hravo sčeriac myslí. — Z oných tam
obecné riadne prvé bývajú,
ichž povšimnú si. Schytia riečicu
tú najredšiu a z ruky do ruky
ju zaberajúc, správy poriadky
i opatrenia cúdia o závod,
len tak sa práši. — Mnohé na dávky
si posťažujú, zhania monopol,
trafiku, horšiu od podbeľu vraj…
(veď žandár tiež kdes’ svätí); zavzdychnú
za minulými časmi zlatými,
za slobodami… až ich spomienok
niť dumnú pretne protivníkov priek,
smiech neurvalý. — Ten ich spamätá;
obrátia zreteľ k hospodárstvu, kde
už spolné nájdu zájmy: — Ozaj, jak
to stojí v poli? Čiže nádeje
ich veľasľubné nevysmeje zas
ktos’ iný, vyšší… slnca úsmechom
toť neprestajným? — Ver’ by neškodil
(dnes viacerí tak), ale výdatný
dážď na siatiny! — To by zoslanie,
hľa, bolo s Duchom svätým na duše
i chlebíka hneď zase pre telá
na chotára stôl rozsiahly — a tým
i paša by sa popravila… No
len dajte pokoj! Niet nám k ponosu
príčiny ešte, chvalabohu, bárs
mal by nás dosť ver’ prečo kárať… Tak,
od pastvy jakby prejdúc na inú,
k záležitostiam cirkvi prestúpia.
O udalosti blízko majúcej
v jej lone nastať ihneď zvedú reč
i teraz: o ,patente’, ktorý zdá
sa poniektorým, aspoň zosýpať
vraj netreba… „Hej, dobre!“ „Ačida!…“
však ozvú sa priam v odpor z väčšiny,
„ste trafili…“ a Peter (prokátor
už známy) dodal k tomu: „Akurát!
Len verte — Poznať, ďalej od nosa
že nevidíte. Každý zaplatíš
do štátnej kasy za to porciu,
a hodnú, prisám… Bože, odpusť… (tu
nadvihol klobúk, sepnul plecami),
či nie tak, strýku Nátan? Rozsúďte —“
Ten v tôni chrámu stojac, podpretý
odzadu kvačkou, šatkou jarabou
si stieral znojnú hlavu plešivú,
bo práve že sa hore vydriapal,
i vyparil sa. Vetil Petrovi:
„Už tak je… A čo cisárovo je,
to cisárovi —“ Načo Efraim,
priciepkav za ním s vernou cipuškou,
ubratou skvostne, v čepci kochľatom
(lež ihneď zahla pyšno na chodbu),
tiež zmrnčal: „Takô…“ Takoj na kňaza
začali šomrať: jakby nebral dosť
na pláci od nich, tobôž od fílij,
z koledy, ofier… „Panštiť by sa rád,
to je! A dcéry ešte širokšie
by chceli chodiť, každá ani páv…“
„Len čakám, či nám dvere kostolné
nebude treba bojsa vypíliť,
čo nosia, pre tie vŕšky akési —“
doložil Ferduš, vôkol vzbudiac smiech.
„Pst, majte rozum,“ Bocko vážne k nim,
sediaci na podstavci onom líp,
pod sebou rozostretý ručníček.
„Preds’ náš on kňaz i otec duchovný,
a taký, ktorý všetkej úcty je
ver’ hoden, pravý pastier, kazateľ,
akému páru treba pohľadať:
nuž…“ „Všetko jedno! Malý Vlkolín,
ba vôbec všetci páni, našinci,
sú proti totej v cirkvi pramene.
A keď tí, my tiež svojho práva si
vziať nedáme, nie! —“ „Pravda!“ väčšina
mu prisvedčila. „Vzopreme sa tiež…“
„Ja, citže, cit,“ im Ondrej Blažko, „veď
tu nie je konvent. A keď bude, nuž
nezabúdajte, prosím, páni, že
i my sme tu, tu… šianam tento chrám
(a odpľuvnul); tam pomeriame sa,
kto utiahne viac…“ „Radšej,“ narazil
v to iný, „kto čul dačo nového
z tej Talianskej: nech nám rozpovie.
Toť, ujček Jakub! — Čo vám píše váš…?“
„Nič, chudák — “ riekol, polknúc, až sa mu
schvel schradlý lalček, „len tak stŕpame —“
„A chýrečná kde paciencia?“
mu Ferdo v smiechu. Uškrnul sa síc’,
no trpko, vetiac: „Dobre sa vám smiať,
keď máte svojich bučkov v ohrade,
ej, dobre; ale počkajte len —“ „Čo,
že fľochols’ na mňa?“ Tomáš ku nemu
tak (otec Markin). „Ja sa nesmejem;
môj papľuh je len, nuž a dievka, tá
do patálie var’ len nepôjde — ?“
„Veď nemyslel som teba…“ zokúňal
sa onen, obstarnú si krišpínku
pritiahol, zniknul čopriam v hromade.
„Var’ Halaj, Brtoš… budú vedieť?“ Však
z tých každý tiež len stisol plecami.
„Náš Ezech,“ Bocko tiahle prehodil,
„skôr poučí vás. Číta novinky.
Ak chcete, príďte k nám si posedieť,
napríklad zajtra, po večierni —“ „Ech!“
však Peter na to, „ja i bez toho
viem, čo viem. Včera v meste rekli mi,
a páni — nie hen pletkár-novinkár:
jenerál Ďulaj kvačí ešte vždy
na jednom mieste — nemá kurážu —
Len neviem, keď sa zíde nepriateľ,
i Napoleon — to vám šelma, ťaj!
nad všetky — sa mu ešte pripojí:
či ozaj vtedy dostane ho skôr?
Či bude smelší…?“ „To nás vyknošia,
šak?“ Ferdo k nemu, tváriac úzkosti,
„už dovešti len, ale neprestraš,
joj, hnáty —“ „Veru takto nebodaj —
A toho potom viete následky?
Vrchnosti našské, riady, svobody
sa vrátiť môžu…“ „Braček, výborne!
Tož vyhráme preds’ —“ Dívali sa naň,
kde on to popäl. — „Vskutku, nedávno,“
v to Jurák, kováč, „keď som s kočiarom
bol u našich toť pánov Farkašov
a čakal prípusť: čosi takého
tiež dopočul som, ako túžili
sa na balkône, hádam pri vínku —“
„Hľa, nepovedám?“ Peter zmykal sa.
„Ja neverím,“ tak Bocko oproti.
„Ak ozajst ubil by nás Piemont:
tá strata všetkých bude bolieť nás,
budeme platiť —“ „Nebudeme!“ tí
zas na to. „Uhria zadržia sa ver’!“
„Zvlášť oni v krpcoch, avšak?“ Blažko im,
„tak prečo nejdú pomôcť?“ „Nemcom var’?“
„Nuž tedy trp, jak svrček… Dáte ver’
tie kuny, líšky kožkárovi a
ostrohy na klince… a budete
ich kaputroky nosiť…“ „Ale my?“
„Toť Miklúš už ho má — Však dobre v ňom?“
„A ako!“ „Ja nuž, šnajder býval vždy
nemčúrom —“ „Ľaľaď!“ Peter pokázal,
„i Eliáš drobčí nahor…“ „Košeľu
má bezpochyby novú.“ Ferdo zas,
„musíme mu ju pekne pochváliť —“
Však zahriakol ich Bocko: „…Hľa, už aj
pán farár ide…“ Vskutku, pred farou
sa objavil a — pred ním kostolník
vo spechu, čo sneh kamžu ramenom —
obrátil k vŕšku. Spredu luterák
si nadvihujúc, bral sa rezko dosť
po schodíkoch, čo viedli na dvere
hneď u kancľa — (Aj panstvo tadiaľ vše
v chrám prichádza…)
     Tu chlapci, do tých čias
čo rákošili hore v zvonici
i liepali sa v oknách, povrázky
opreteky z rúk chvatli mendíkom
a zazvonili. Hurtom z bránice
tým predesené pŕchli ženštiny.
Učiteľ, spešiac na chór povedľa,
im hodne smial sa; kto to slýchal vraj,
jak holubice plaché… Stárež priam
sa vážnym pohla krokom: jedni smer
na hlavné vezmúc dvere, k postranným
zas druhí či na chóry vedúcim.
Dnu zaznel predspev ,Nejsvetejší’ vtom
mohutným hlasom kňaza. Napriadol
ho ihneď kantor s krúžkom školákov
hrdeliec čistých, jakby škovránky
zavelebili boli, z poľných brázd
vo vytržení k nebies kvetniciam
vraz unesené —, tak sa pridal zbor
už zhromaždených popred v kostole.
Za predspevom však organ ozval sa,
síc’ chatrný i vetchý, ale dnes
v predihre silnej, triumfálnej, sťa
by zdužnel, omladnul bol; podistým
hráč na všetky ho pustil registre.
Toho si všimla mládež napokon;
v dva rozdelila tiež sa prúdy a
hrnula dnuka. Tí, čo zemianski,
na chodbe ešte zatkli ostrohy,
prihladil každý šticu si: i čo
rad vojakov by hore stupňami
rušali — mizli v šerom portáli.
To šero tohto preds’ však početných
sviec na oltári i tých v svetlári
žiar presvecoval trblotný, jak svit
hviezd prediera sa súmrakom — čo viac
i prez vetvy líp z pavláč ovislé,
opínajúce stĺpy zeleňou,
sa preciedzali žmurkom paprsky;
ba prezrieť snadno ľza až k oltáru.
Kňaz pred ním stojí v rúchu belostnom;
zrak upretý má, zdá sa, na obraz,
no iste vyššie: k viditeľnému
len duchom zjavu, cieľu… Slniečko
cez okná dlhé vpúšťa pramená,
sťa svetla dúhy v skvúcom vlnení:
či jazyky to asnáď plamenné? —
A celá cirkev zjednotila sa
vo slávopiesni svätodušnej, až
sa ocítal ňou, drnel starý chrám.

I dlho dosť už splýval jasot ten,
jak zo strminy kedys’ Sionskej,
keď pod vŕškom sa ešte matróny
dve ukázali, zrejme na ceste
tiež do kostola. Matka Markina
z nich bola jedna; druhá Estera,
toť vdova po Beňovi zostalá,
v odení voskrz čiernom. Povoľne
stúpali nahor. Tamtá riekla: „Veď,
ach, ani som ver’ netrôfala ísť
dnes do kostola; ale vo sviatok
tak veľký doma zostať veľký hriech,
i chorá bárs, len som sa vybrala —
Veď uverte mi, drahá kmotrička:
noc neraz prejde, a ja na chvíľku
vám očí nezavrem; veď trpím, ach,
i trpieť musím, vidiac, počujúc,
jak trpí naše dievča ešte vždy —“
„Je veru blázon,“ vrkla Estera.
„Sťa nebolo by iných mládencov
a hodnejších — čo neprikrútneš jej,
ju nevykľaješ? Až sa zídem s ňou,
no, počkaj, ja ju vycuzdím, len no —“
„Ach, neharušte, horšie bude len…“
„I čoby horšie? Uznáš, osoží —
No ale, sestra, trochu sporšie poď,
bo odspievajú — Pre tú čeľaď zlú
sa človek takhľa musí zapozdiť.
Poď, poď —“ „A kdeže sadneme si, kde?
Veď v našich bude ako nabitô…“
„Hneď za dverami vždycky miesta dosť…“

Ba o chvíľu aj kočiar zrachotil,
či viac ich hradskou; zdunel paríp cval
a dupot. — Z Malo-Vlkolína čajs’
to panstvo náhli tiež ta; inšpektor
var’ s rodinkou a iní. — Zastanú
pred farou skoro, iste. — Mýlka preds’!
Už prešli, frčia hore dedinou:
kam? (K trakte hádam — svetské záujmy
fedrovať, strojiť pikle, rozkoše…)
Len kúdol prachu zostal za nimi —
Ostatne jak ich hrmot neujal
ni hláska z chrámového chorálu,
bo zvučí jasným vodopádom diaľ,
tak i prach po nich spadá, uľahne,
sám pritlačí ho blankyt nebeský —

*

aimovci tobôž hornom na konci
svoj dvorec mali, za potokom priam,
pod vŕškom, zvaným ,Zámkom mačacím’.
(Že prečo? Ťažko sa je dopýtať —
Nu, ľud ten mravov zdravodrsnatých,
nie bez vtipu tiež, prezývky má rád
a prívlastky: jak iskra z kremeňa
to frkne z neho dôtkom, chytí sa
na mieste — ni sa nepozná kto-ten,
len keď mu špirka navždy prilipla.)
Dom obyčajný. Vľavo záhrada,
až po driek vŕšku takmer ženúca;
stromovia plná. Dolný okraj jej,
jak úšust značí s chlpy koreňov,
i s plotom z tynín jarný urval prúd,
ten, ktorý i most pojal so sebou
bol: takže v jarnú prácu či z nej späť
cez vodu vozmo museli, či keď
tá bola veľká, zaobísť; i dosť
vše musel Gábor, čo jak nerád by
— sám po lavičke zdola skackajúc,
šmižkajúc bičom — býky napružiť
pri prechode a strmým poťahom
do dvora.
     Otec síce obstojným
majetkom vládol: mával niekedy
i štyri voly, biele ani sneh,
pár juncov k tomu, kravy, nejeden
chvost jalovizne, oviec kŕdeľ tiež —
súc vôbec gazdom pilným, bedlivým
i šanoblivým odprvoti, jak
len stačil, obhŕňal sa všemožne:
no pri tom všetkom, navzdor námahám
tým nedajbože v onom rozvitku
sa upevniť mu, nie to žeby vzrásť!
Ba z roka na rok šťúplel, upádal
čím diaľ tým viacej, až i nakoniec,
čo záprahu sa týka, na jedny
toť brny zišiel, hlúpe domáre —
Mal sťaby zmoka, nie však pravého,
lež toho, ktorý z domu vynáša.
Veď hospodárstva, áno, zaberme
z dom’ do dom’ bárs sa zvedať, nikde niet
bez akých-takých oštár, nezdarov.
Kým od remesla človek napríklad
si v úzkom kruhu dielne pracuje:
čo znebezpečil pritom? Najviac ak
pohubí nástroj lichý, zápäť aj
nahraditeľný. Kdežto gazdovi,
zaujatému v celom chotári,
vo veledielni šírej prírody
za podmienok tých najrozličnejších,
jak mnoho môž’ sa zlého prihodiť,
čo ozaj skazou je i nešťastím!?
A bez toho, by sám čím vinen bol,
a k tomu, čo aj potom zakaždým
i ťažšie sa i dlhšie nahrádza.
Tu — niekoľko len pádov — na pastve
bydliatko zlomí nohu. (Pastier? Ten
len plecom mrdne: Pliaga ho vraj vie…
Nač bzíkalo vraj?) Ovce odkapú,
a čoviac, k jari: po zimovisku,
keď osoh by im vlastne prišlo vziať —
Zas — robotí si gazda pokojne,
až kečka sa mu parí: tuliti
chýr zrazu, ani z čista-jasna hrom:
vraj v holi medveď vola zabil mu!
(Ak nestihol ho do komory aj
pán mäsiar takoj odvliecť, rozberie
síc’ korisť obec, funt však po groši…)
Na poli škodu zrobí závistník,
či príval zjarčí krásnu jarinu;
ovocie v sade nocou otrasú,
i…a tak ďalej hodne ďaleko.

No sú to všetko preds’ len nehody,
čo škrabnú, ovšem, gazdu, neraz ho
i o krok nazad hegnú: nikdy však,
by hodili ho o zem — nemožné,
by preto musel zrovna vypriahnuť,
zo džbara preliať v šechtár. Vráže to
len zarezané jakby do kôry
živého smreka, jehož zdravie ich
i miazga činná letom zaleje;
štrbiny, aké svalov na brúse
chlap, a nie baba chytro ohladí.
Nuž: od rán takých ver’ i gazda náš
vždy bol by vstave zotaviť sa včas.
A tvrdších skúšok, pohrôm živelných
Boh nedopustil dávno na obec.

Tri dievky v dome, pravda, neresť je
nemalá: treba nové viganá
im často, aspoň každé na sviatky,
odevy, blysky, stužky bez konca;
no viacej ešte, akže by sa tak
nadaril kupec, pre ne uložiť
do maľovaných truhál výpravou —
kde ešte potom veno, výplatok?
A hospodár, toť, tiež tri odchoval.
I firky veru boli všetky tri,
paráda samá. Stojí ale aj
(čo z druhej strany slušno priznať im):
v deň robotný zas osy do práce,
že len tak zmizla pod ich rukami,
či to ľan z kužľa v zime, či včas žne
lán žita, radky, keď zas hrabali;
a nebolo ver’ takej, jejž by sa
uľakli boli, bárs jak obťažnej:
s batohmi z polian vtačou zleteli,
snop len tak fŕkal z vidlíc za prielaz…
I tých však vzdal sa šťastne, vydajúc
dosť skoro jednu za druhou, a čo
na váhu padne (snáď i povesti
znak preds’ len dobrej), von ich z dediny,
ba do druhej až vydal stolice,
že nemôž’ mať im oknom podávať,
či pod zásterkou čo-to odniesť k nim —

Syn mladší Pavol pošiel k remeslu.
Je krajčír mužský; ako tovariš
vandruje ešte. — Práve písal list
(po dlhšej prestávke), že zblížil sa
zas do Bystrice, kde aj zotrvá;
pracuje vraj až samodesiaty
u majstra v meste najchýrnejšieho,
i dobre sa mu vodí, zdravý je;
aj túži už raz domov nakuknúť
po toľkých rokoch — Čiže oni ta
nezamýšľajú kedy na jarmok?
Jak by ho návšteva tá tešila!…
Ten tedy tiež mu, zvlášte od tých čias,
čo priepust dostal, iste nerobil
starostí žiadnych; pomáhal mu skôr
tie doma znášať, ač i zďaleka.
Tak počas sestár oných vydaju
bol zo svojej mu poslal úspory
nejeden rímsky: vraj rád pomôže,
keď môže najmä milým rodičom;
veď u nich sa to preňho nestratí,
zachová lepšie, nežli v cudzine.
A väčších-menších dárkov medzitým
čo došlo od neho! Tak (o sestrách
ni nehovoriac ten raz) pre matku:
zvlášť marcelínky na hlavu… ba aj
na sukňu mnohdy matérie kus,
pravdaže tmavej, práve dľa veku —
Tatovi zas: tu baranica (tá
už viac ráz; var’ aj preto uštedril
posmievač ktorýs’ čudné meno mu,
že ,Deväť čiapok’: závisť najskorej
vyhŕkla z neho); tu zas fajok pár,
v ozdobnej mošne dohán voňavý
(raz s penovkou aj, striebrom okutou;
včuľ Gábor, syn, už ňou sa pýševa)
a iný drobizg. Ba i bratovi,
toť, Gáborovi neraz zavďačil
sa čím-tým —
     Tento zase, čo i bol
dŕžava, ,cifráš’, jak ho prezvali,
tiež nebol žiaden márnik, výstupník,
nech čo chce zlý svet o ňom klebetí.
Bo že sa pekne nosil, šviháčil,
čo samo v sebe ešte nenie hriech,
viac bolo brata tamto zásluhou:
on prislal mu vše darom niekedy
i celý oblek, vyšnurovaný
na podiv — lajblík prosto z baršúňa;
no Gábor ani za svet nikomu
by s tým sa žriedlom nebol zdôveril:
kás’ hrdomyseľ bránila mu v tom.
Že ale ľúbil kratochvíľu, ples,
to ani otec nezazlieval mu.
Veď urobí sa, keď je robota:
keď táto odtisne sa, nech sa tam
zabaví, tančí, chodí v zálety
(tak rozmyšľoval, súdiac nebodaj
dľa rozpomienky na svoj mladý vek,
po sebe); k tomu veď je mládenec —
Až ožení sa: však on doskáče.
— Nuž totým zmokom, vynášajúcim
von z domu jeho… kto bol? Iný nik,
len vlastná jeho družka Tereza.

I pozde dosť, čo zbadal osudnú
tú vadu pri nej, dobrodušný sám,
i preto málo obozretný var’;
tým horšie preňho. — Deti, dcéry zvlášť,
ak vedeli aj niečo, z úcty už
naproti matke, z hanby, z bázne snáď
by neboli sa jemu priznali;
svár robiť nemôž’ medzi rodičmi,
len dieťa zvrhlé, srdca pustého.
Jak mohli, verže radšej prikryli
vred domácnosti — nech sa prepučí
sám, keď byť musí… tým viac k ohľadom
súc zaviazané, keďže matka im
povoľovala ozaj vo všetkom,
čo zachceli len, na nej vymohli —
(,Hej, kúpim vám ver’, moje husičky,
by ste mi boli ani v rozprávke,
tak krásne, zlaté… Čo kde vypradiem
groš, kúpim, veru kúpim!… Pred otcom
zašemotíme dáko; povieme:
Toť, Pavko poslal… ašak?’ rozmarne
vše ku nim, keď čo ktorá nadštrkla.)
Až vydali sa, pošli nastranu.
A Gábor, ak znal, iste želel pád
ten v mysli, mlčal však tiež sťaby hrob;
i jeho na rukách by nosila,
i proti vôli hovela mu, že
preds’ nie viac chlapec, ani maznák kýs’,
rád-nerád, musel zrovna odhŕňať
od seba príkru priazeň matere.
— Nu, hlava v dome, otec čeľadný,
on: pokým ešte bola pospolu
rodinka, ľahko mohol vysvetliť
si, že sa míňa či to z mešteka,
či zo sypárne… Predsa príčina
kol na bielo-dni, počtom výhonkov
až pastornatá: čeľaď hojná dosť,
a každé zdravé sťa buk, ochotné,
jak do roboty, tak i do misy, —
i naho chodiť nemôž’; na vydaj,
ľaď, dcéry dneska-zajtra všetky tri…
Ver’ kdebykoľvek, prirodzená vec:
bez výdavkov sa obísť nemožno.
Keď dcér sa sprostí — čo síc’ nepôjde
(tu škrabal sa v hlavu mimoďak)
bez útrov ešte väčších, veruže
i na zálohy bude treba vziať,
keď zvýšených niet, — potom vydýchnu
si doma všetci! Uskrovnia sa, jak
len možno, stiahnu; zrežú rováše;
kde aký záťah, skärok, vyprostia;
i opäť hupne v koľaj gazdovstvo,
jak sprvu, pôjde obcou jeho chýr —
No a nech sa tak Gábor obabí
poriadne: svet im bude závidieť! —
A jeho žena chytrá (zažitá,
vždy ako ruža ešte) v domnienke
tej uspela ho zavše utvrdiť,
výpočty jeho pomiasť, výčitkám
vychytiť každý základ: Budzme si
len zdraví, rečúc, bude to i to —
Toť, vtáčky nebies, poľné ľalie…
Na ústach smiešok, k tomu zžmurkajúc
poločkom vábne, znala rozohnať
čo aké mračné jeho obavy:
,Oj, aimún! aimún! (privolajúc mu
i potľapkajúc ho vše po pleci),
čo sa ti robí? Jež si, vlkodlak?…
No, posúďte si, ten by pristal, by
raz dňa sme jedli, spali hodinku,
odievali sa lístím vŕbovým,
šak?… Bolo by ver’, lenže nemôž’ byť,
mužíčku! akoda, sama ľutujem:
len vtáčky nebies, poľné ľalie…
Nuž, nebuď chmuráň, ani vydriduch —’
Však vedela mu vôľu hľadať aj,
sa fatinkovať: tak mu zaslepiť
vše oči. Lepší kúsok pri stole
vždy prihrnula jemu, pod jeho
vidličku, jak ňou mieral. Na poli
po poludienku riekla srdečne:
„Ba zavaľ sa len, starký, zdriemni si,
od rána netu! Ustals’…“ V robote
nejednej kývla deťom: „Pomozte
tatovi, nech sa, chudák, nemorí,“
i sama nošu zdvihnúť skočila —
Ba v žatvu bolo ktorús’: kosili
i hrabali hneď. On sa podriekol:
„Ej, veru by sa zišlo občerstviť…
No (spamätal sa, pozrel na ženu)
len vodou, myslím — Dievča, vybehni
(najmladšia bola už len slobodná),
vieš, vyššie prameň…“ Sotva skončil však:
„Zuzanka, zostaň,“ ozvala sa mať,
„netreba…“ sama bzíkla pod medzu,
v ker lôhu siahla tam a tuliti!
jak triumfujúc, krpku priniesla
i riekla dobroprajne: „Pravdaže
si zaslúžil! Na, aimko, napi sa —
Aj Gáborovi nechaj; je v nej dosť —“
„Čertovská baba!“ zdúpnel údivom,
„tá uhádne ti, ľaď, i myšlienku,
máš lebo nie ju…“ „Žiadno bosorstvo;
to každá dobrá žena dokáže…“
I upil si a zhákal, zmŕštiv sa:
„Je túžava — Nuž a ty nebudeš?“
„Ba ešte! To je iba pre chlapa —
Daj Gáborovi, čo zas odpracem —“
„No, nájdu sa i pani sestry, čo
ju nevylejú, najmä varenú
a sladkú… (dlaňou prešiel ústa si,
požmurkal) nájdu… (atopnul do fajky,
zakresal.) Kľampy!…“ „Mužské pomluvy,
nič inô, aimún, na moj’ hriešnu! Len…“
Syn nechcel, pošla tedy s krpôčkou.
A aimún, v zuboch fajku kúriacu,
poostriac kosu rázne, nohami
sa porozkročiac bahrovitými,
do poloviny riasnej, šumiacej
zakosil; kosil, hlavou skrúcajúc…

Len neskoršie, keď herská manželka
začala postonávať pre hlavy
vraj boľačku i polihovať — keď
po dome hynul zvyklý poriadok,
bárs, čo aj dcér už snažných nebolo,
vše ona zato doma zostala;
keď počas orby kedy-netedy
len došla, i to najviac s obedom
prismudlým: hneď jak fakľa, rečičky
a smiechy samé — hneď zas bledý stín,
že len sa vliekla, sťaby starucha,
tu počal šípiť koreň stálych bied
a nedostatkov, základ úpadku.
Tak dôjduc z poľa raz, kým vypriahal
syn, lebo dvere boli zamknuté,
kol ticho (leda teľa v záhrade
čo zabľačalo), na prah sadol si,
a bradu v dlani lakťom v koleno
opretej pravej, hútal nebodaj:
kde, čo je žena? — Prišla o chvíľu.
„Ľaď, vy už doma!?“ podivila sa
i pravicou sa ťapla do bedry,
„no, povážte si, korec zarobiť
tak chytro…?“ „Doma,“ vrkol studeno
i skúmavo jej vzozrel do tváre.
„A kde si bola?“ „Len tu — Za vodou,
kroz…“ zajakla sa. „Hej, i na Lúčkach,
raz ešte na dnes skropiť plátenko…“
„Ba! o pol večier? Nemäť… A čo máš
toť pod zásterkou? Ukáž!… Sklenicu?
Čo je to? —“ Stŕpla, zrakmi zdupkala.
„Nič, aimko…“ (žmykla ústy), „veru nič…
chceš vedieť? Onô… z potoka, ľaď, som
načrela idúc, reku, prelejem
si pijavičky —“ „Ah-ah, var’ tiež tou
od aalamúnky? Zvláštno,“ pohnieždil
sa na sedisku. „Sem! Nech zavoniam…
To pálenka! —“ „Nuž,“ pustila sa v chicht,
dosť nasilu, „nuž — vám som doniesla!…“
„Poď, dúchni na mňa —“ „Ach, iď, pokuso! —
Či som var’ heno Fruža? Plevuľa?…
Či nezdieľala som vždy starosti
narovno s tebou, rúča gazdiná?
Alebo kedy som sa pokĺzla
čo manželka var’? Znáš mi poklesok,
ha? To nie; nikdy, muž môj, prenikdy!…
I podnes si ťa verne milujem,
môj holub…“ čiahla, v tvár pohladiť.
„Žena, ty slopeš!“ skočil na nohy,
sťa uštipnutý hadom. Z ruky jej
vtom vyrazil aj fľašu na dlažbu,
kde roztreskla sa, obsah fľuskol však,
hrdielce kusé kotúľ dol’ dvorom —
„Už neodtajíš, lumpa jedna!…“ „Joj!
Či čuješ, Gábor!? čo mi tento drak —
joj…“ vzlykla, s chvatom dvere odomkla,
a pitvorom sa tiahly ozval plač,
i v izbe dnu —
     A prišiel dônovok,
s ním prísna ráta tobôž. Nezbudlo
vo štoku zrnka, môcť ho speňažiť
v jej odbyt; a čo práve na Jura
bol jalovicu predal, peniažky,
jak dlaňou by bol pľasol, minuli
sa na daň, úrok, kde-tu príplatkom.
Čo bolo robiť, z čoho spraviť groš?
Jak poradiť si z tvŕdze? Ináč nie,
len teliatko že, čo bol prisadil
o Hromniciach (vraj, druhé prikúpi
i odchová pár rúči, terajších
však celú cenu strhne…), toho tak
krásneho ryšku, údov širokých,
s lampáškom v čele; určil odpeľať.
A rozhodnúc sa takto v nesnádzi,
bo boženík už honil po tretie,
i odpeľal ho v ten deň: navzdor, že
i syn sa vzpieral tomu urputne,
vraj inak dáko dieru zalácu…
zaň orodoval, lúdil u otca —
i sťažka len sa lúčil s hoviadkom
tak podareným: takmer zaplakal,
mu hladiac hlavu, šij, kým ono zas
ho za to polizlo, keď na mraku
preň došiel mäsiar. Tento čo dal zaň,
uschoval gazda zápäť do skrinky,
tej, za stolom čo v rohu stávala,
i zvrtnul kľúčik; kade svitne, vraj,
čím u richtára dlžen, zapraví.
Dňom nato aj chcel dostáť úmyslu;
lež — zrak! nikdy! — z tržby včerajšej
už zmíšilo sa pár mu šajničiek —
Ký Parom, ani prez noc istoty…?
Urobil tartas. „Gábor, rušaj dnu,
v tom okamžení!“ spred dvier privolal
synovi, ktorý meškal pod cieňou,
čos’ strúhal, kálal, čajsi hrablisko —
„Kde sa mi deli sťato peniaze,
há!?“ vkročivšieho skríkol na syna.
„Ja viem —“ ten chladno, stisnúc plecami.
„Že nevieš?“ otec ešte ostrejšie,
„nie!?“ vpálil vtom si hrsťou do kečky.
„Čis’ nedrichmal tu cez noc na štíte!?
Neprepadli sa!…“ „A či zlodej som?“
mu v odvet Gábor, „tato, povedzte!
Ste zbadali var’ kedy najmenšie? —
Mňa takto podozrievať bez viny…“
stál rozpálený, až mu iskril zrak.
„Nu, dobre, dobre; nič to, synku, iď
po svojej práci,“ otec krotšie hneď,
už výzor synov presvedčiv ho snáď,
že mylne zašiel — „Tak však, stariga,
tys’ musela ich piznúť, iba ty!“
zas ku žene, čo práve izbicu
zachytávala metlou chvojovou.
„Počuješ! hrom ti…“ Vystrela sa: „Nuž
keď ja, nech ja —“ i žmurkla očami.
„A ktože riadil teľa? — Zaslúžim
var’ z neho dačo; chodím ani rab,
i žatva príde, tlačenice niet…“
„Jaj, hrmen tebe… na žranicu skôr!
To — Pavol poslal nedávno ti chlp,
kde je? V ňom iste lozí židuľa —
Kde predtrojičný z plátna výťažok?
Kde, čo si všetko na trh odvliekla,
že skoro niet čo ukľochniť už…!? Kde?
Breš!… Jaj, ty korhelica! Povaľač,
ty môjho hniezda skaza sodomská!…“
I natoľko sa tenraz nasrdil
(bo ona čoviac odvŕkala mu:
vraj, vypil veru i on milerád;
vraj, nežičlivec, len by všetko sám…),
že vposled lapil, ubil Terezu.
Dva týždne temer zatým chodila
s umotúranou hlavou, strašidlo
jak opravdivé, kmotrám, susedkám
na otázky tak vykladajúc vec:
len náhodou sa, čírou náhodou
udrela, potme, o roh kozuba,
pod okom preto fľak… (,Ach, nerecte,’
tie na to, ,šťastie, že…’); i nemá dňa
ni noci: tak ju zuby trápia vraj —
Nuž zakrývala sama. Rodina
podobne, jak sa dalo; a sám muž
jak mohol inak? Nešvár manželkin
preds’ neodhalí, nedá na bubon
svoj vlastný posmech!?… Ale vetierok
len pošuškával v stromoch záhradných
bez prerušenia. Odtiaľ však vše brnk!
letáčik-vtáčik, iných do štepníc,
kde šeptal ďalej, často pred okny —
Počuli ľudia; šuškali si tiež —

I jedna páka už len zbývala
pre zviklaného, ktorej uchopil
sa oberučne. Syna ožení:
hej!… (Obodril sa v mysli gazda náš.)
Do domu vtiahne hodná nevesta
s povážnym venom; správu povedie,
za pásom kľúče — tým si popraví
na lóse už-už neznesiteľnom…
Tak úfal-dúfal. Ale chyba tá
manželky, bohužiaľ, sa závadou
vystrkla i tu —
     Gábor oznal sa
bol dávno predtým s Uľkou Gažkovie:
s dievčinou ozaj rúčou, z dobrého
tiež domu. (Boli iba dcéry dve;
a majetok, čo sa aj prekrojí,
i z polovice hodne zavážil.)
I zamiloval si ju úprimne,
a ona jeho. Láska, za mladi
útlučkej ešte v srdciach zrodená
ich — ako včasné z noci svitáva
deň májový, deň krásy, veleby —
postupom času mohutnela len,
až rozvinula sa, vyspela: jak strom,
ktorému pôda k duhu padla tu
a zhora priala nebies pohoda,
strom konáriaci v slávooblučie,
rozkvetu plný v lístí nádeje
za slnka, za hviezd tichých plápolu
však sladkou šelestiaci túžobou —
kto barbar bol by ten a ukrutník
priložiť k stromu tomu sekeru,
ho zahubiť, čo viac, prv než by bol
na svetlo vydal bytu tajomstvá,
sa zaskvelo ním blaha ovocie…!?
Niet takého. — A oboch rodičia
len tešili sa jejich pomeru,
stavali na ňom dietok budúcnosť;
nech sa tak stretli, zvlášte matere:
ni rozísť sa, vždy toľko mali čo
potrizniť o ich zväzku… Po vôli
i zalietal si Gábor, v sobotný
večierok iste, k Uľke, holúbke
holúbkom verným — neraz sokolom
či orlom, odbiť možných votrelcov,
ju pred jastrabmi zastať krídlami —
a ona z vďaky za tú ochranu,
ač nepotrebnú — sama bola vždy
dosť silná, schopná vyhnúť nástrahám
bársakýmkoľvek — z nežnej odmeny
za jeho péč i strasti, obavy
tak márne, no viac ešte splna zvlášť
ľúbosti zavše pritútila sa
tým vrelšie k nemu. Jemu o plece,
o dubca povoj jak by skvitlú byľ,
oprela hlávku šťastnú; v pokoji
tam slasti plnom nasluchovala
hneď tlku jeho srdca, premenou
hneď zase reči milej žblnkotu:
kým naproti plál čistom na nebi
mesiačik čistý, stráž jak čistoty…
A pýšil sa aj s ňou, sťa držiteľ
by najdrahšieho v svete pokladu.
Keď s ňou sa viedol, do kostola tak
či z neho, hrdo hlavou pohodil
i obzrel sa vše, jakby vyzval svet
bol k pozornosti: Nono, pozrite,
jak utešená je! Jak v slniečku
i sama svieti! — Ako vetríček
hrá s jej sa stužkami, vše krídelcom
sa tkne jej líčka, by ho odfarbil
snáď, zmaľoval si siné perute…
Spod tmavých mihalníc jak jasný lúč!
Sťa paprsk, prešlý riasou čečiny —
Jak hybko kráča, lanke podobne,
po kvetnej poľani; čo spraví krok,
to závej voňavý… Jak zuní hlas
jej, piesne vtáčkom v stráňách kľučkujúc:
veď počuli ste neraz hudbu tú! —
Jej smiešok zvonkot striebra… srdce jej
však zlato rýdze, duša bez mráčka
ni hor’ ten blankyt boží… Ale záviďte,
jak chcete: ona večne moja je! —
Na priadkach, v stínnom kúte čupiaci
s druhami (— svetla sa var’ štítili;
skôr panien! v svetlá krásy rozžatých —),
jak kochal v jej sa zjave! V zjave sťa
by zlatopriadky, seba nebodaj
za princa v ten čas držiac z povesti —
A v tanci ako si ju vykrúcal!
Rozkázal nôtu bystrú, veselú,
i vrhol hudcom zvučný dvadsiatnik;
hneď tanečníci stranou vyhli mu,
rozšírilo sa ženštín koleso
čo veniec kvetín, ako splašené
jazierca vlnky ženú ku brehu:
sám vprostred zostal s ňou! I ručníčkom,
vyšitým zdobne, povievajúc, vše
i zavýskajúc, tančil, kreskal si,
ju, cifrujúcu pekne, záponky
okraje v prstoch, pritom stydlivo
klopiacu oči, schytil poza pás
a povyzvŕtal sem-tam, na grúni
jak osamelou šumnou jedličkou
pozvŕta vetrisko… Až diváctvo
ich rozkoš zrakmi len tak hltalo —

To trvalo pár rokov.
     Medzitým
reč bola neraz, že sa poberú,
i príprava — no odročilo sa,
zakaždým zrok sa našiel k odkladu.
Vraj v dome, kde je ešte zolvica,
nechýrno neveste, je slúžkou len,
bo s dcérou všehdy drží testiná.
Keď aimovci však už i najmladšiu
vydali boli, zase u Gažkov
tá vznikla príčina: vraj ku mladšej
prv prístupníka treba zvoliť im,
keď jedno von, nech druhé zaraz dnu,
ináčej hrkne priam stroj gazdovský;
nuž, potom nechže — razom najlepšie —
No bolo badať aj, že Gažkuľa
čím ďalej, tým viac tupie, ochládza
od úmyslu ich spolčiť manželstvom,
ač roky takmer v sľube stojacich;
len habká-lapká, zháňa výkruty
a šiky tratí… Dlhšie nemohol
zniesť Gábor; nielen lásky súženie
že cítil, lež i jeho ctižiadosť
už trpela. — I v samodôvere
a vedomý si práva istého,
pozbieral všetku svoju výrečnosť:
a v jednu nedeľu, keď z večierne
sa navrátili (otca Gašpara
za stolom nájduc sediaceho i,
na nose okuliar, sťa rectujúc,
čítajúceho ešte z postily
,když pak…’ až hlasno), pravým útokom
na matku oboril sa: musí byť
vraj koniec už raz, svadba… Pričom mu
i Uľka bola vrelým spojencom,
tak výmluvným, až srdce rástlo v ňom;
ba i jej sestra prišla na pomoc.
„Nuž,“ otvorila ústa konečne
mať, popravila čepiec na hlave
si, „dobre! — Ale treba povážiť,
svet by nás vysmial: teraz… akoda dňa!
Až po robotách bude, zvezieme
i vymlátime: nedbám — na jeseň!
aak, starý?“ Tento na to, okuliar
do futrálika šupnuv: „Ako ty
chceš, staň sa — ameň.“ „Tedy v jeseni…“
I Gábor prikryl voľky-nevoľky
a tisol milej rúčku…
     Cez leto
čo všetko zrobiť načim v gazdovstve!
Len vezmime beh zbierok: počnúc od
sien do sekania kapúst. Gazdinky
však vždycky zvlášte zaujíma ľan.
Aj nie čud: keď je iné pokrmom,
čo na poli sa koľvek urodí,
on zas je pokrov ľudskej nahoty;
on dielom ich rúk najvlastnejším — až
ho vystrú plátnom: koľko kropají
im z čela sfŕkne! Sotva mieň než tých
na bielovisku… Kým ho spradú: čo
utrovia sliniek, hľúz sa nahryzú!
A pod kúdeľou mlčky sediacim
— keď totiž jazyk-mlynček vystal už —
cez hlavu koľko brnkne myšlienok,
viac než im húsok divých na podzim,
kopavším švábku, tiahlo nad hlavou,
než vláken im, toť, splynie do štipky…
No jak by dlhú zimu odbyli,
čím, naučené v lete za svitu
vstať, uložiť sa pozde na pokoj?
Bez ľanu či už práce kol neho
niet pre nich ver’ ni žitia! Pustým by
len jarmom bolo, pustým; potechy
a kúzla prázdny strkot. — aimovci,
pravdaže, tiež ho siali. Lúčku, čo
viac, preorali preň. V tej novine
i bujne vzrástol: bol ni perina,
i kučeravý, hnevný; tablica
sťa belasého neba upadla
by bola, keď stál v kvete… Plela ho,
sliepňala dlho pri ňom Tereza,
že aimún už sa nezdržal jej riecť:
„Do čerta, kedyže ho dopleješ!?…“
— A vytrhali ho. A na večer
(jak to už zvykom tejto pri práci,
navzájom pomáhať si) čeliadka
sa húfne zbehla, chasa veselá:
ho rafať. Živo bolo na humne.
Jak v diaľke by bol niekde mrmlal hrom,
tak výkon dunel; hlávky cupkali,
sťa hrad by: pokým dievčat nôtenie
kous’ vetrov hudbou vplývať zdalo sa
v ten huk, sa zjagať výsk vše chasníkov
ni bleskot. — Uľka prišla pomôcť tiež;
jak nie? Veď v zime bude ho i priasť,
môž’ byť, i trepať ešte… Gábora
obsluhovala, podávajúc mu
hrsť za hrsťou: až levom kmásal ho,
no pri oddatí, pri prijatí vše
i rúčku stihol chvatnúť… Gazdiná,
čo posiaľ snopky bola viazala,
za spevu mladi, smiechov zmizla vraz:
ni nevedeli. Vrátila sa síc,
no hodne neskôr. „Aby — aby vám —
veselšie — bolo,“ ledva vyriekla,
tak jazyk viazol jej. I lolocúc
vždy ešte čos’, jak: že ich rada má,
že uvarila dobrej… nalievať
začala do lônika; ale vtom
sa potočila: zmrčiac, spadla z nôh,
sťa bol by podťal ju — len toľko, že
nie o rafalo tresla. — Kahan tiež
do hlávok… Hupkom ženy skočili,
ratovať (ktorás’ ešte nápoj prv),
ju zdvihnúť. Zdvihli aj jaks’ s tiažou i
zavzali ju viac vlekom do izby;
na posteľ dali, treli, šúchali
a preberali… Ani netúrnul
na hluk ten aimún, dunčiac v kutine
u kozuba; len smudil na zádus,
odpľúval — kým syn, plný starosti
či rozpakov, bo jakby zmätený,
sem-tam sa motal, fľochnúc medzitým
vše k dverám, kde stisk mladíc…
     Uľku, len
vkročila doma, privítala mať:
„No, videla si krásnu svokrušu!
Čo? Hrúza! Posmech! — Ale rada som,
žes’ na vlastné ju oči videla…
Tak myslím, že ti už raz prešla chuť
ta vydať sa!…“ „Joj, mama, aká ste,“
jej na to dcéra, „hneď to najhoršie —
Len omdlela vraj, kási ťarcha jej
na srdce prišla; keď kus precítla,
i sama: kŕč že…“ „Kŕče? Chachacha!“
mať schechtala sa. „Kŕče!… Kde by nie?
Jaj, bodajže ťa! — Veru slepá si,
dievčička, bola, sprostá; vidíš, mňa
tam nebolo, a viem už s istotou,
že opila sa, mrzko opila!
I skydla… no dosť! Jedným slovom, vedz:
ty nevestou jej veru nebudeš!
Var’ abys’ sa tam lôchať navykla
a, na čo vyjde skoro Tereza,
z dom’ do dom’ potom s hrncom brúsila?
Nie, nikdy!…“ „Ale, mama!…“ Uľka čos
namietnuť chcela, zahriakla ju však:
„Po tretie: nikdy! — Maťko Koštiaľkin
je hodný šuhaj, k tomu jedinák:
gazdovstvo pekné; stará minie sa —
za toho pôjdeš —“ „Ako? Za toho?
Nie, mama, nie ja!…“ „Ja zas, že ver’ hej,
hej, dievka moja. Choď spať; svitne ti
skôr —“ „Z ktorho každý sa len vysmieva…’
„Tým viac ty budeš v zácti, vážnosti;
šak, starý? povedz —“ Gašpar zazíval,
už pod perinou čupiac zarytý:
chcel riecť snáď… „Tato, neprisvedčte, nie,“
zúpela deva, „zmilujte sa vy…“

No stalo sa preds’: pekne potichu,
bez zrejmých príprav. Ani ešte list
nestihol zžltnúť v lipách u chrámu
ku jeseni, keď v jednu nedeľu
po kázni farár spustil ohlášku
Mateja s Uľkou. Nastal v kostole
až ševel, tak to zarazilo kol.
Sám Gábor zblednul stenou v stolici,
zalomil hlavu, hľadel pred seba;
ver’ radšej by sa bol znal pod zemou.
Z kostola vyjdúc, kamaráti ho
hneď obskočili: „Ako? Nechala
ťa?…“ doliehali naňho dotazmi.
Uškrnul sa jaks’: „A ak som ju ja…?“
„Podivnô —“ „Taký mrmaj má ju vziať!?…“
„Ech, bračekovci, dajte pokoj — nech,
nech…“ rukou hodil, vzdýmnuc zhlboka.
A v hodení tom pravou bolo, jak
by do pŕs si bol býval zasiahol
a srdce vyrval, šmaril — „Ale preds’:
je blázon, verte, každý, dievčine
kto verí; kto sa srdcom pripúta
k nej, každý… Čo je dievča? Púpavy
ver’ odkvet: fúkne vetrík, uletí —
jesenný záblesk… Veľa múdrejšie
je: baviť sa len, užiť, čo sa dá,
a inam bzíknuť, ako robieva,
toť, motýľ s kvietky… Ale nestojí
to ani za reč; poďme,“ doložil.

A vskutku: bližšej potom známosti
už nehľadal, jak bol by zriekol sa
ženitby navždy. Mládenčil si len
a hovel voľne; dobrej vôle vše
s kým-tým sa stretol, čo viac s Uľkou aj
bez hnevu, zášti: požartoval s ňou…
Var’ oželel sa v ten čas natoľko?
Či domáci ho potrest otupil?
Alebo oné žitia pravidlo
neviazaného zvidelo sa mu?…

Tak priplichtil sa bol i k Marke, hľa,
keď na Turíce do kostola šli.

*

Čas sejby minul dávno. Zeleňou
tou najskvostnejšou priodeli sa
kol nivy, polia, stráne: jasnejšou,
kde jarín hony — skoro do modra
predchádzajúcou tie zas ozimín;
ba lúky tobôž bujno trávnaté
a briežky už-už kvietím napospol
sa jarabeli sťaby koberce;
pažitný závoj splýval čo viac i
po bokoch grúňov, vrchov driekmi či
prez tváre poľaní — tak slávili
turíčne sviatky v rúchu májovom —
Len ľany ešte zbudlo pozasiať,
ku čomu, ako učí skúsenosť
roľnícka, vraj sa hodí najlepšie
deň Petronely.
     Gábor podobne
tým cieľom vyšiel v ten deň s volkami
do Kráčin. Záhon, ďatelinisko,
vyoral rúče; rozsial ľanovec,
kým brny na úvratiach žviakali
i lapkali si byľky zelené;
tak potom ho aj kypro zabránil.
Polvečier bolo. Zrazu mrákavy,
čo do poludnia hustli západom,
meňastým svetlom často zžmurkali,
vystúpili hnané vetrom po zenit,
hrom zarachotil, lejak spustil sa:
nastala búrka, prvá v mesiaci,
no silná, s treskom-pleskom spojená,
s prívalom, jakby v smutnú rozluku.
I Gábor, volky rýchlo zapustiv
na prieloh, len že stačil vybehnúť
do hájka pred ňou, cupkajúcou už
dážďovým brokom, kde sa pod smrekov
skryl príkrov. Zakresav si do fajky,
tam na jej prieval čakal v myšlienkach,
ihrajúc s kystkou biča, vyzeral
na obzor zhusta, snáď i za volmi,
kým v húšti vtáča piskotalo ,piť’…
Konečne prešiel mrcha dúl, a on
zapriahol statček, spukal vo troje
i rušal domov. Voda hučala
na ohluchnutie, toľkým rykotom,
jak jachal, popri ceste v potoku:
čo kaša mútna, dravá, so sebou
šurdujúc skálie, kriaky, vetvy vŕb
zachytávajúc. — aelmou rvala breh,
sťa psina zlostná v reťaz kúsava;
ba brehom nižšie prekypela až:
zvlášť nad dedinou, kde sa vyliala
roztokom šírym, lúky potopiac.
Sám mlynár dlubal ešte úsilne
na jaze, prietrž razil v úpuste,
hneď opäť zbíjal, cvíkal stavidlo,
jak Gábor došiel cestou povedľa.
Vtom na proťajšej strane povstal krik
a nárek desný — (Po lúčinách tam
vystreté plátna mali pojedny
gazdiné: tu bol trh už trojičný,
i najskôr tedy slednej po zvárke
ich chceli ešte z prádla pobieliť.)
Krik očuv Gábor, záprah pristavil.
Medzerou vrbín skúmal, čo to preds’
za povyk…? Zazrel pospech plachých žien,
boj s živlom. Marku Tomášovie tiež,
jak bŕdla vodou, plátno ťahala,
to ale bral jej prúd: kým obďaleč
šarvanec, brat jej, volal na raty,
čo hrdlom stačil. Volky prikrútil
priam o prievoru hrádze u cesty.
Uskočil k vode, i po zdvihnutom
úpustu brvne, ustrnulom len
na kmeňoch vŕb tu i tam, prez ktoré
premetali sa vlny zjašené,
ním potriasali (ač ho varoval
dosť mlynár), prehnal vľahce naproti.
Jak bol, sa ihneď vrhol v povodeň,
a kusy plátna, pookrúcané
kol krovín, snoval, zberal v náručie,
povyše kolien brodiac záplavou…
až všetky šťastne vylapal, ba i
preniesol, skadiaľ prišiel, len sa tak
cedilo z neho; tam však na hradskej
na vôzok orný zložil, na brány:
vraj dovezie… I Marke privolal,
že prevedie ju celkom bezpečne,
by nebála sa (i zas chlapcovi:
,Ty, Jožko, len choď poza Parkany,
a pekne Hôrkou…’); ale zamietla:
vraj, s bratom už len prejde okolo —
„Len abys’ dáko neprestydla a
neochorela,“ ešte v starosti
sa privrával jej, priblíživ sa aj
k nej na hroblinu. „Toťhľa, Trojica
nablízku, pár dní… Dobrú muziku
sme objednali až hen v Liptove,
keď Kohutiar nám umrel — škoda ho!
To bude rozkoš!… Ale drví ťa,
hľa, zima, ašak?…“ „Trochu; premokla
som“ Marka na to. „Lenže žiaden strach,
nič nebude mi a ak: nechže tam,
ver’ slabá škoda — Skorej, aby som
ja na svedomí teba nemala…“
„Ba!…“ Gábor v smiechu. „Či som majránik?
Zlá zelina, vieš…“ „Jožko, dočkaj ma!“
vtom skríkla. „Ale, ozaj: ďakujem
ti, Gábor —“ „Nemáš za čo, Marienka.
Nuž za perko, čo som ti v sviatky, toť,
bol vzal — a krásne bolo, voňavé! —
var’ odslúžil som sa, čo?“ „Sotva,“ mu
v odchode ona, „ešte príde trest —“
„Tak? Dobre, nedbám. Tedy kajať sa
a vďačne budem, vediac, milosti
niet bez pokánia…“ s hvizdom šibol späť.
Keď domov došiel, i ver’ s ťažkosťou
(bo potok, ač aj značne opadol,
dosť ešte hrnul veľký), obchodom
len kľukatým sa dostal do dvora;
jak vypriahal, zrel otca v cienici.
„Vy doma ste už?“ prihlásil sa mu.
„Jak vidíš,“ vetil otec. „To ver’ ste
sa chytro obrátili! — (Košiar bol
prekladať s kŕdľom gazdov z poriadky.)
Akože tam ovce, tato? Paše jest?“
„Jest.“ „Leja vás šak uťala tiež?“ „Dosť.“
„A čo robíte?“ „Ostrím sekeru,“
aj vskutku znova zvrtol točencom,
rez pritknul na brús, až to sškrípalo,
„v robote som ju trochu naštrbil,
a potrebujem zaraz ju —“ „A nač?
Veď priam je večer, slnce na schode…“
„Tej korhelici hlavu odseknúť,
že neškrkne viac —“ vetil, sfučiac a
sa durdiac zrejme. „Komu?“ „Materi!“
„Kde myslíte…!?“ sa zhrozil Gábor i
ihlicu hodil. „Sa-sa! Do stajne!“
okríkol brny… „Len choď do izby,“
mu tupo otec, „podívaj sa — strach!
Sťa klada drichme zavalená, sťa…
a v akom stave! Joj! Už porazí
ma… Nezabávaj —“ a zas pritkol rez.
„Len utíšte sa, tato, prosím vás!“
sa k nemu zblížil, „náruživosť zlá…“
„Dosť miernil som sa, synku, posaváď;
dosť som jej trpel, nahrozil sa dosť,
dosť káral ju. — Nič nespomôže viac:
len smrť!…“ „Ba ešte! Pán Boh uchovaj —“
„Ba, Pane Bože, pomôž! — Iba smrť,
jej lebo mne — Jej, ináč žobrák si!…“
i už sa zberal — „To sa nesmie stať!
Nie, nikdy!…“ srdne Gábor vzoprel sa
a frčal do domu —
     Čo našiel tam?
Mať na lavici štítnej ležala,
pod sebou kožuch, bledšia od steny,
sťa mŕtva; ľavá na stolovinu
jej kväcla… Chrap jej len čo trhaný
čuť bolo — „Mama, mama!“ strhal ju,
„čo vám je?“ Zdýmla, sťažka zodvihla
kus hlavu, osýpli sa schlpené
z nej vrkoče… „Nič, synak — vody — nič,“
prehovorila. „Jaksi zdriemla som:
tá hrmavica —“ aimún otvoril
vtom: „Hrmavica!“ vrieskol, „tu je! Jej
sto jazerných striel v tebe páralo,
ty ožranica ošklivá! Hach, sem!
Sem klát!“ a vztýčil tešlu na úder,
vystúply pozor, ústa skrivené.
„Sem, že ti odtnem spitú kotrbu,
tvoj hrvoľ, priepasť môjho mania, juj!…“
„Hop, tato, stojte! Bližšie ani krok!“
syn zaskočil mu. „Vražedlníkom
var’ stať sa chcete? Z Vlkolinských čo
nik nevykonal posiaľ, chcete vy?…
A okydnúť rod večnou pohanou?
Nie, kým ja žijem!…“ Hupnul k nemu: z rúk
mu vydrel nástroj, prudko zašmaril
pod posteľ, až sa zaryl v podvale;
a než sa otec obzrel po inom,
už pozajal ho: „Ta-ta, choďte! Von…
Uviazať voly: krave ublížiť
môž’ daktorý —“ „Čo!?“ aimún zoškrípal,
„ty štenec planý planej matere!
Ty rozkazovať budeš otcovi?
Na!…“ dal mu zaucho. „To držíš s ňou!?
Na…“ Ale z izby šetrne ho preds’
vypratal Gábor, dvere pričapil
a behnul k matke.
     Tá sa za ten čas
sťa osika by triasla, skrčená
v kút zástolný. Priam vody podal jej,
upravil šmatku hrdlom, na hlave,
i doviedol ju tíško k posteli.
„Oj, mama! mama! Čo to bude z nás?“
vyrazil z neho osrk bolestný;
snáď slzy mu aj z očú vyhŕkli,
no súmrak clonil, nedal vidieť ich.
„Ach, syn môj drahý, odpusť…“ preriekla.
„Veď vidím, vidím zo dňa na deň, že
som zbytočná — na ťarchu som len vám,
ba, hriešna stvora, zrovna k potupe —
Bár by sa Pán Boh čím skôr zmiloval
nado mnou a ma odvolal… a ty
si k žene došiel hodnej. — Alebo
var’, Gáborko, si mohol nechať len:
by vyzúril sa tato… zabil ma,
má pravdu, chudák, má —“ „Ja, nieže tak!“
ju sponáhľal sa tešiť. „Netraťme
dôvery… Všetko dá sa napraviť;
len premôžte sa…“ „Nono, synček, tu
v uzlíčku nájdeš zvyšok, čo som dnes
predala plátenko: skry — zíde sa
ti na Trojicu —“ „Oj, nie; ďakujem,
nič netreba mi…“
     Vstúpil gazda zas.
„I kdes’, ty lotra!?“ rykol. „V brlohu
už? Tisíc…! A kde domu obriadok
ku noci? Ktože kravu podojí…?
Jaj, hrmen!… Bodaj takú gazdinú…
Vstaň, rušaj — Mám ťa zvliecť var’…? Pristúp hneď!
Tu k domovému kľakneš oltáru
a prisahaj!…“ „No, tato: dosť už, dosť…“
sa Gábor ozval. „Mlčíš!“ zahriakol
ho zápäť otec, „ináč… Radšej iď
si ženu hľadať! Chumaj, starý cap —
Dokedy ešte vyčakávať mám
za slušným žrádlom-prádlom? Chodiť mi
sťa Cigánovi príde, psotu trieť
ani by želiarovi… Natoľko
doviedla devla táto! — “
     Žofia
vtom vošla (sestra Terezina i
suseda blízka), i len do dverí
čo strčila nos, zhíknuc, do aima
začala dojedať: „Už hodinu
počúvam, a len vade konca niet:
čo za divy zas stváraš, švagre, ha?
Či tratíš rozum…?“ Viac riecť nestihla,
už zavrátil ju, skričiac: „Pakuješ
mi z domu! Striga!… Tiež si jedna z tých:
len bújať — znám ťa! Ale Ferdo, ten
rád privrie oči, bo sám glgá rád —
Marš!…“ Pošla, hundrúc, popod obloky.

— Nad oknom sino svitká kahanec,
 v izbe ticho. Otec pod pecou
sa rozložil; snáď zdriemnul, v dlane si
zavrzov hlavu — zakiaľ na štíte
zas Gábor sedí, blízko postele,
kde uľahla mať, lakťom opretý
o operadlo stolca, povzdychnúc
tu i tu zľahka, ináč bez hnutia
rozmýšľa, dumá… Iba potoka
čo slýchať hukot zvonku; niekdy v to
jak zďaleka by hromu zdunenie —

*

Trojica! — Akým bystrým tlkotom
podskočia srdcia pannám naporad
na Vlkolíne pri spomenutí
tohoto sviatku, zvlášte keď je už
nablízku, predo dvermi! — Ovšem, je
on sviatok sviatkov, božstva celého
nesúci obraz v čele bleskúcom,
tajomství plný, slávny, vznešený
pre každého, kto ctí sa kresťanom;
no pre Vlkolín zavše znamená
i posviacku, s ňouž v družnom spojenstve
sú radovánky, plesy, hostinky.
Trojica, áno, do tej dediny
privádza radosť, aká zasvitá
raz v roku iba na jej obzore;
no vtedy svitne ozaj jasaním
jak slniečka by z čista blankytu,
sa núka s plnou čašou rozkoše,
prekypujúcou penou perlistou…

A tohto roku, mladi na štastie
(bo v posledné dni zhusta spŕchal dážď,
čomu sa zase stárež tešila,
zrúc smaragd poľa ešte skvostnejším,)
s prekrásnym zavítala ránom. — Nu,
dievčiny iste dobre modlili
sa celý týždeň… Tak sa vravieva,
keď na Trojicu trafí pohoda.

Priam zrána popod kostol priestorom
rozsiahlym (križovatke troch to ciest)
ruch zvláštny nastal, ale sviatočný,
bez hluku-kriku, jemuž vážnosti
len dodávali húfy, zástupy,
do kostola sa uberajúce
s tlmenou vravou. — Čulý šafraník,
ni nevedieť, jak, kedy skladal ho,
už postavený mal svoj šiator, štít
do vyše pyšne vznášajúci, sťa
na stračej nôžke onen bájny hrad,
vo slnka lúčoch chvel sa, trblietal.
Pod jeho strieškou v šerom úzadí,
mriežanom svitom, vletlým špárkami
cez stanovinu, sedel na tróne
kráľ-vladár… a či vlastne šafraník
na debne; nohy na kríž prehodiv,
si kúril Turkom. Pohovoril hneď
pokonča s druhmi, unujúcimi
sa nemálo tiež; hneď zas naproti
(s kým postretal sa na trhoch už viac
ráz) s plátenníkom: hlavne o záujmoch
kupeckých — koľký schodil sveta kus
z nich každý, čo sa boli rozišli
hen v Debrecíne, koľko zarobil
či utratil — kde aká novina,
a aké obchod stihli nesnádze;
o kamarátoch, ktorí za chlebom
tým roztúlanej svetom Slovače
do Turecka či Ruska tiahli až:
čo počuť o nich, jak sa vodí im
tam? A tak ďalej… Zakým povedľa
preháňali sa deti, v kabankách
či puliderách nových, pojedno
s koláčkom v tlstej rúčke, kol ústok
pĺnočky jeho fliačky; na dosky
sa obiešali tu-tam lešenia,
hučkali, až ich flagnár odduril;
kol zevlovali, striehli, jastrili,
neveriac vyčkať výklad tovaru:
tu šafraníckeho, tých rozličných
liskavých vecí, hračiek, zábaviek;
tam medovníkov, onde obrázkov…
— Ruch zvšednel, len keď z vŕšku z kostola
chorálu zaznel finál, pozatým
i dôvet zvonov; v každom zo stánkov
zhmýrili ruky v práci výkladnej.

Lež po nešpore zvládol opravdu
trh priestorom. Zhon ľudu zbehol sa
ním nepriehľadný z bližších-ďalších strán;
sa točil sem-tam pravou krútňavou,
nad sebou prachu závoj v polete
vo predvečernom slnku zjatrený —
Jak keby kopec rozryl mravenčí
bol niekto: tak sa kol to zhemžilo,
sprtelo množstvom čulým, strakatým
od všakých krojov. Každé zajal spech
a túžba prebŕsť davu návalom
kríž-krážom: aspoň očkom nakuknúť,
čo v krámoch trčí? A či k výberu?
(Na kúpu predsa ešte času dosť! —)
I v ohromnom jak úle zvrelo to,
buňalo hrubšie-tenšie, bzukotom
zmäteným: pomedzi to výkriky
kramárov vábne. — Deti pískali:
to kohútiku dujúc vo chvostík,
to na trúbeľke práve kúpenej;
za sebou tiahli vozíčky, ichž sprež
vo výcval bola pohnaná; tie zas,
čo výmyselný zlepil pernikár,
buclaté bábky tisli v náručiach
či jazdcov cifrovaných, pomimo
idúcim chváliac sa: ,Hľa, čača! mám —’,
čím nabžďúrené decko za sukňu
priam skublo matku: ,Kúpte to i mne…’
i nadŕdalo ju a frnkalo,
až po rúčke ho fľasla: predsa ju
mýlilo v reči s milou rodinkou,
čo na hostinu došla z mestečka —

A vlkolínska mládež vtiekla tiež
v ten vír, sťa veniec svieži v príboj vĺn:
roj panien švárnych v krásnom odení
s mládencov kŕdľom strojným. Na svadbu
jak nejakú by, prišli po páre,
hrkútajúcom tíško, alebo
po riadku, vojkou perál združenom,
si besedujúc hlučne, veselo.
A vmiešajúc sa v zástup, od šiatra
ku šiatru tiahli — asnáď jarmočné,
kým nepreberie svet ho, za čerstva
by pokúpili devám šuhajci,
tak za perká sa každý odmenil,
čo za klobúk ich dostal od roka;
a po vychádzke totej parádnej,
po prekvapeniach by tým jarejší
sa navrátili k tancu do krčmy…
— I Tomášovie Marka zišla ta,
na trhovisko, sotva zo žiadze
však po zábavke, jak toť mladý svet,
pre okázalosť, skorej za prácou,
bo s matkou, s bratom spolu. Tento, súc
školákom ešte vlani, za to, že
bol výborne sa učil, pri skúške
tiež zdarne obstál, z dejín Uhorska
zvlášť o Huňadskom odrectoval stať
až so zápalom, zrovna úlohu,
juž naložil mu sám pán inšpektor:
od tohto zápäť panskou odmenou
obdržal pekný dukát. Matke ho
dal schovať doma v tajný priečinok;
keď Trojica zas príde, kúpi vraj
zaň čosi. — Komu? Marke jedine,
jej: ručník veľký, krásny, hodvábny…
(I od radosti nad tým zharcoval
komorou, čo skok, rypnúc v olovrant,
v kruch chleba, hrubo maslom natretý —)
Tak rád mal sestru. Keď sa strojila,
ju obdivoval zavše s úľubou,
kol nej sa pľantal, zaraz k posluhe
hotový každej. — I dnes, ledvaže
užili obed, ozaj hodujúc,
jak náleží sa v sviatok, v hostinu:
už lúdiť počal, poďkať, aby šli
pod kostol… „Doň skôr, chlapče!“ opravil
ho otec, zuby vystykujúc si.
„Ber knižku: prvej spievať ,po jídle’ —“
„Však nie var’ všetky, tato?“ začal… „No! —
I na večiereň ešte, potom na
diváky…“
     Práve stáli pod jedným
zo šiatrov, keď sa Gábor priblížil
k nim znezrady. Tiež nebol s chasou vraz
pritiahol, ale so sestrami, čo
z príležitosti práve trojičnej
doputovali tobôž návštevou
v dom rodičovský. (Úfal: dojachá
i brat. No skoro odpovedal mu:
Pre nával práce nemôž’, bohužiaľ,
ač i sám tešil tým sa úmyslom —
Nech hostia sa, vraj, bavia šťastlive;
on, Gábor, i zaň devy vytančí…
Vraj prikvitne raz: ani nezvedia,
len keď im zdupká predo dvermi — Hoj,
tá chvíľa…) I bol veľmi sestrám rád.
U pernikára toť aj nakúpil
pre detváky ich hŕbu drobizgu;
a zobzerav sa spešne okolo,
kým sestry dárky totie v uzlíky
si ukladali, krátkym so slovom:
,Hneď som tu’ zvirgal, zmizol v národe.
A k Tomášovým pristav usmiaty,
sa starej pýtal: „Ľaľaď, vari už
dnes kupujete? A čo?“ „Nič, ach, nič —“
mu na to ona ťahavo. „Ba hej!“
netrpezlivo chlapec namietnul,
„už kúpme…“ Gábor štipol v líce ho,
i obrátiac sa k Marke, potichy
preriekol: „Za ten dnestýždňajší kvet,
voňačku nesmiem ďalej dlžen byť;
beztak si trestom pohrozila mi;
nuž, dovoľ, Marka, nech sa vymením —,“
a obal zvinúc, podal ozorné
jej srdce z marcipánu. „Ale choď,“
zazrela naňho v zmätku, zhanbená;
nu, poblíž mnohí boli svedkami,
čo viac, i Ezech v ten čas popri nich
so svojou prešiel, kývnul s úsmeškom;
ba kupcová tiež sštebotala: „Hja,
dar za dar ide: to je sveta beh —
Nuž bez okolkov vezmi, dievčička…“
„Neprijmem,“ Marka zopakovala
urputne, šlo jej temer do plaču,
tak zacnela si nátisk mládencov,
i iste chrbát ukáže mu, nech
ju netrhne mať, „daj si, komu chceš;
toť…“ Blížila sa mladá Koštiaľka,
i na tú fľochla. — Za žart poňal vec:
veď čo mal robiť? — Dar dal Jožkovi,
a „Nehnevaj sa…“ rečúc, odišiel.

— No trh ten, trvajúci od týždňa
na plátno, ktoré prišli skupovať
až z Poľskej židia v dlhých kaftanoch
a skrutky na slychoch, že deti, kým
jednánka stála, matkám za sukne
sa skryli v strachu, zvlášť ak ktorá aj,
jak vyňal mošnu dúžu priekupec
i kľačiac, mrmkom čítal groše z nej,
upomla fagana: ,Len neslúchaj,
buď mrcha, hneď ťa vštúri do kapsy,
na hrebene,’ — ten trh až na druhý
deň rozvinul sa v jarmok bez hraníc.
Sťa mesta rínok v dobu podobnú,
tak zaplavila davu mrákava
kút skromnej dediny. A spústa tá
hneď zhrčila sa, roztočila hneď,
jak v jazere keď zhabre víchrica:
i od stisku tam šustla vo dvory
čo v chobote, vdol hučí prívalom
hen k pastierni; ba svahom kostolným
a cmiterom až prekypela, v znak
ostaviac kde-tu škvrny počerné.
Od flagnárky tej počnúc, stolík svoj
čo postavila, na ňomž pletenák
si s husľou dudká s biagľov rodinkou,
alebo plné sladkých kočvardín
sklenice plajú žlto, ružovo,
jak na hostí by vábne mružkali,
po kupca z mesta, v jehož kráme stred
kartúnov hodváb skvie sa, zlatohlav;
od predavačov podlých zhybákov
či oslí po zlatníka so skvosty
a drahokamy, všetko zbehlo sa
tu, rozložilo v radoch bez konca —
Ký tovar len jest, dielom umu, rúk,
je pohromade; onde dobytok —
A nemá totých hlasov príroda,
by neozvali sa kol, v búrnu zmes
a mítor hrozný čo by nevpadli:
huk ľudskej vravy, lom, buch, dusot, muk,
kvik… podomkárov škrek, kviľ lazárov:
to jeden akord; v úbočí však hor’
klep, krkot, zvonkot, že bys’ myslel: tých
tam mŕtvych musí v hroboch prebudiť —
A nad všetkým tým v mieri velebnom
si pruje slnko, stúpa k vrcholu,
smev v tvári, iste pre ten márny hmyr
pozemský… Čo to? Var’ by na jarmok
tiež bolo zhuplo? Blysklo z nehodnej,
toť, kosy razom ostrým odrazom,
a zase mžik-žik…
     „Veru, strýku, tá
vám bude, nežiaľ…“ ubezpečoval
Eljaša Ezech, kosou kinkajúc
o zvariak. „Iskrí, ľaď, ni ocieľka:
či dozreli ste?“ Eljaš zhmkal: „Hja,
zlý zrak už, synku —“ „A jak cvendží, ťaj!
sťa zo spieže by, hrajúc: počujte!…“
Nadstavil ucho, odchytil: „Hm, brnk,
drnk kýsi iba, črep — no čerta aj
by inô, keď ti vôkol frfoce
svet, lemeš každý! Bodajs’…! Človeku
preň ani kosy obrať nemožno —
Však,“ prichránil si slych a odpľuvnul,
„ja na teba sa dám, dám, Ežko, dám.
Len pozoruj, hm: aby nebola
kde lata na nej, päta priklitá
naverímboha, hlúpa, rezivo
od žabykláča. — Dnes len oči bráň…“
„Nie, pánko, nie!“ mu Hronec. „Tovar môj
má veru chýr…“ „Hm, tebe v pečeni —
uvidím!…“ peru skrivil na smiech. „Nuž
a koľko pýtaš?“ „Toliar i šesť…“ „Ťu!
Ty drancier!“  zdupkal. „Je var’ zo zlata?
Alebo hádam sama kosiť vie…?“
„To ani jedno. Ale treba len
kosisko ku nej, chlapa, toto čo
za rohy chytí pevne: potom už
tne ozaj sama! —“ „Hronci furtáci…“
„Dosť toliar jej,“ v to Ezech, „prez hlavu —
Je hodna, strýku…“
     Blažko pristal vtom
k nim. „Chudákovi nekrivditeže,“
preriekol, škúľnuc na Eljaša. „Iď!“
mu tento, „Čo tu chce…?“ „Ľaď: kosu tiež —“
„Tak zaplať duplom ty —“ „To ako to;
ja nie som magnáš, jak vy… Ale nič,
nič za zle: zbudne na rozóliš viac —
A trôfam, keď tak Ezech naháňa
vám do kešene, doma, na poli
robotiť, tu zas jednať pomáha,
že neminie ho hodné jarmočné,
napríklad: celé po vás dedictvo;
šak ver’ tak bude?“ „Nemrnč, do toho
ťa nič, hm —“ odpľul. „Nuž a Judka jak…?
Tá prýča ešte trápi chudinu?“
„Var’ felčiar si?“ „Nie; ale Ezech toť
by poďakoval sa vám, nech by ste
sa po druhý raz mali oženiť —
Čert nespí, mladá žena podobne;
nie pravda, Ezech?“ „Hurtoň bývals’ vždy…“
Eliáš jemu. „Ale nemaj strach,
hm, neboj“ (odpľul) „tá mňa prežije!
Je nad kremeň… sťa húžva, plot i kôl
čo pretrvá, či mačka: prehoď ju
bárs prez dom, cupne na štyri…“ I sám
sa zrehtal —
     Nato prišli Bockovci
i Žofka; táto sťaby kvetina
dnes rozvitá, v tak čarnom obleku,
až šušťal na nej, v čepci okrúhlom
so stužkou v tyle jasnou, že sa zdal
byť ľaliovým rámcom kolo jej
ružovej tváre — „Tisíc!…“ vypleštil
strýk na ňu oči. „To ti žieňa, hm,“
(tu zmľaskal) „ani lusk! — A tučnie, ľaď —
No nehanbi sa, ináč cmuknem ťa
tak, že ho celý jarmok počuje!
Hm, nech by…“ Blažko v to: „…šak Ezech, drak,
nestriehol? Verím — Ale do čerta!
Veď urečiete ju… Sem hľaďte, sem,
kde kosy!“ — I keď dojednali sa,
čo ešte stálo fígeľ nejeden,
a vyrovnali cenu (Eliáš,
ovšemže, i z tej musel utrhnúť),
doložil Blažko: „Teraz ale ten
dá oldomáš, kto kúpil lacnejšie;
vy, pane Eljaš!“ Mrdnul plecom: „Streb,
hm, za svoje; mne kozy neorú;
mals’ u mňa v zime daromnice dosť —
No (pľuvnul), Žofka moja, poď, ty, poď!
(za plecko ju drmol), tebe, hej,
čos’ kúpim…“ „Sedem detí za krajciar,
sa stavím!“ Blažko v smiechu. „Belčovček
za druhý k tomu; šak som uhádol,
šak?“ „Nemóresník, ľaba…“ Eljaš mu.
A všetci stratili sa v stisku —
     Hor’
na cintoríne starom v ten čas zas
oberal Gábor bubny, klepáče,
hrkajúc nimi radom na próbu.
„A načo ti to?“ z druhov pýtal sa
ho jeden, Karol, „visieť v sypárni…?“
„Nuž?“ urazene Gábor pozrel naň,
„to vám len treba, lebo sivone
že máte? A tri páry?“ „aušvorce
len, braček. — Ale, nerozumej zle:
veď brny ani nedals’ na hoľu! —“
„Však vyženiem ich. Nač sú cez leto
nám doma?“ „Pravda!… Ale vidíš preds’:
tie, prítulné tak, nezblúdia ti tam —
Ba tých sa ani medveď nedotkne,
nie užtoveru!“ „Prečo?“ „Nazdá sa:
tak vypasené, burné, fučiace,
že švagri to, nu, tobôž medvede…“
Checht nastal; Gábor rozosmial sa tiež.

— A popoludní znova schytila
sa mládež kŕdľom, medzi pokriky
a laškovaním: jarmok navštíviť
vraj, obzrieť si svet; ale nebodaj
skôr ukázať len svoju nádheru
tam, rozkoš. — Panny boli v úbore
var’ štvrtom už dnes (vravia: v tento deň
až sedem ráz sa preobliekajú),
v letniciach jak hmla ľahkých, podskočných,
v živôtkov broni kvetnej, záponky
jak siné mráčky spredu, hrdielcom
blysk perál, party trblot na vlasoch,
stuž samá nimi v hravom vlajote,
že mnel bys’ ani zeme netknú sa
dostupom bôtok karmazínových,
lež, rukávce jakby im za kriela
a brkami v nich stužky dúhové,
si brnkocú len, liecu za cestou
sťa holubice, v zraku hrdopýš,
mlk vážny hneď, hneď smiešok na ústach.
A po boku im, sťaby pomedzi
ružové kríky, vykračujú si
mládenci herskí, dvoriac susedkám.
Držaním každý junák, gavalier
na podiv: ni sneh na ňom košieľka,
len cifra oblek tmavomodrý, jak
sluč dymu nivou v pozdnej jeseni,
na prsiach gombí roj, až bleskocú,
preds’ strieborné — i čo raz kročí, mu
svit čižiem zmihá, zvíria ostrôžky —
Líc rozpálených, klobúk nakrivo,
pojeden všehdy z radu vyrazí,
zaskočí deve (najskôr milenej),
zakreše, ,íhop!’ zvýska, ručníčkom
nad hlavou trasúc, i jej ku pocte,
račkujúc hupká pred ňou, cifruje,
až ostatné mu: ,Ale nepráš! Ty…’
Však všetec trvá ďalej, fígle, smiech —
Sám Gábor viedol predok družine,
sťa náčelník kýs’; i ver’ rúči: už
ten jeho lajblík, zvrchu rozpätý,
z belasej látky jasnej, z hodvábu
nákrčník rudý, jemný ručníček
mu spoza pása zvislý — výstroju,
nie, jeho žiaden nevyrovnal sa;
nuž, ozajst „cifráš“, k tomu dŕžava.
V pravici sláčik trímal, akoby
velením. Zrovna primášovi ho
bol odňal, keď sa zriekli k vychádzke:
vraj aby lecikomu nehúdol,
nech, komu vôľa, skáče nahlucho…
(,No, počkaj!…’ zhromžili naň nevesty.)
Ba v nižnej krčme tiež tak idúcky
pretrhli tanec chasy sedliackej.
Jonášov nápad bol i návod. S ním
roztopašníci vrútili sa dnu:
i než sa stihli obzrieť parobci,
im tanečnice schvatli, s tými však,
kríkajúc: ,Hopsa!’ ,Duvau!…’ ,Hore hu!’
,Ty gajdoš za groš, friško! Pengetár!…’
v skok pustili sa, v dubas divoký,
,trarara!…’ znova, ,tak sa tancuje,
nie láta-pláta krpcom podlaha…’
,Huj!…’ Až keď hudci začli čvrlikať
na závierku (dosť skoro, stŕpali
var’ prsty im): tu Jonáš, popred nich
vo zvrte práve, zrazu, akoby
len stebla dáke, ľavou zahrnul
im všetky bičíky, až v nástrojoch
to nešeredne bľaklo — „Stisnite
aj gajdy!“ druhom ešte privolal,
a zápäť: „Teraz za mnou, chlapci, preč!“
Von ale, kam sa za ním vymleli
s chachotom, korisť šmaril na strechu.
Aj šťastie, že tak bzíkli ozlomkrk;
bo parobci, ichž bavil sprvoti
ten rozpust, skoro spamätali sa:
,Ťaj, lotri!’ skríkli, ,hrmen… ožrani!’
,Kde žandári, ich zajať, okovať?’
,Čo žandár? — Po nich radšej, za nimi…’
a tváre fakle, päste zaťaté,
vybehli z krčmy. — I len Gábor čo
ich zdržal, meškajúci povedľa
vždy ešte, začas v kruhu panien, kým
lom, hurhaj toten nerozplašil ich,
len on: „Ja, rozum, rozum, šuhajci!…“
chlácholiac prchkých. „Biť sa chcete? Ba?!
A dnes? To hanba: pľul by celý svet
jarmočný… aak to od tých iba žart!“
„Žart tebe!…“ Juro mu, „tak žartujte
si medzi sebou, vieš?“ „To bláznovstvo
a hlupstvo…“ Ondro ešte ostrejšie.
„Že trúbi vám tam trubač do uší,
dajsamibože slávy! Trúpi, trúb…“
„No dosť!“ im Gábor. „Odmeňte sa nám
tiež fígľom, keď ste múdri, múdrejším,
však inokedy. - A veď bičíky
hľa, schránili už pekne zo strechy;
už ,brnk-drnk’ dnuká: tedy do cárku
späť, do roboty. — Abo, akže ste
pri groši, ráčte s nami na jarmok:
dievčinám kúpiť jarmočnô — šak ver’
mám pravdu, Zuzka…? Ako, chluchí ste?
Tak ja vám kúpim, poďte, dievčatá!…“
A zdúdajúc, hnal za družinou, by
jej predchádzal zas —
     S nimi postretol
pán farár sa priam s hosťmi svojimi.
„Kam, mládež, kam?“ sa pýtal vľúdne. „Sem
len nižej, vaša milosť,“ Gábor mu,
„poobzerať sa trochu po svete —“
„No, dobre, dietky. Keď i veselšie,
vše rúče si len veďte, stydlive;
aj predpokladám o vás…“ A jak sa
odporučili, dodal: „Hodný ľud
i zdravý, rýdzi, pekných schopností,
len pribujný. Tie staré vrtochy
zemianske stále ešte burcujú
v nich, z krvi nejde jaksi nešplecha…“
„Bo tak chce iste Malý Vlkolín.
Tá rozpustilosť jemu oporou;
vplyv odtiaľ, odpor…“ vtrhol do reči
mu senior. (Muž starší, v pohyboch
však čulý; obŕv hustých, vyčnelá
skráň prezrádzala tvrdosť povahy.)
„Hja, páni…“ ten mu. „Páni-nepáni,
pán brat,“ hneď senior zas. „Slova muž,
jak vy ste, zdolá všetky priekory!“
„Nepochlebujte, pane senior;
skôr vy sa viete kasať s hydrami,
skôr! —“ pousmial sa. „Nuž a v národnom
ohľade ako? Ľud ten chápe sa
už dačoho raz?“ „Sťažka, bohužiaľ;
no nezúfať. — Sú z mladších pojedni,
syn zvlášte tej, hľa —“ prešla Estera
vtom povedľa nich s tichým pozdravom,
za rúčku vedúc dcérku zolvice.
„I kamže, pani matka?“ stavil ju.
„A veru, prosím, len hen — k Turčanom:
pre slúžky kúpiť za chlp tlačenia,
nič inô. — Nuž a vaše milosti
kde ráča?“ „Len tak vyššie…“ „Oj, nech bych
tak šťastie mala dneská, v hostinu:
jak veľmi, veľmi by ma tešilo
môcť uctiť! — Ale veru vrátim sa…“
„No, ďakujeme pekne,“ farár jej.
„Preds’ máte prácu; len si choďte, kým
jest z čoho vybrať —“ „Ojoj! Zbudne…“ ala.
„Po Vlkolinskom vdova, Beňovi…
a opustená. Jej syn jediný
sa oženil jej proti vôli, a
spor ten ich trvá…“ ďalej prechádzkou
rozprával hosťom.

     Onedlho však
sa mládež navrátila z jarmoku:
nie krokom, skokom. Skrsol pravý šturc
a poplach, lebo zrazu dozreli,
od Malo-Vlkolína na bričkách
jak ľahkých frčia pánici, i chýr
doletel: Piťo vraj už v krčme hrá!
Tou hudbou vďačia sa im Farkaši —
A vskutku. Piťo rezal trávnice
už, čo späť dobehli: až hučalo
v múranej krčme. Nával ľudu, stisk,
až bieda prebiť sa. Dnu údiv, jas
na tvárach ženštín, z bočnej výkriky
zas mužských s ráznym o stôl pľaskotom:
,Haj! To sú naše!…’ ,Jujuj! Kohútik…’
,auhajko, biela hus… to nôta, ťaj!…’
(I nie div, že sa rozjarila tak
i starešina: v husliach Piťových
je kúzlo, ktorému neodolá vek,
nie stav. — Tie zvuky tečú nápojom
do duše sladkým, čerstvým zároveň:
že srdce, nechsi bôľom zmorené
i zhorklé, v chvíľke obrnení svoj cit,
ni v horskej riave pstruh sa švihne a
cez oči frskne rosou radosti…
Tie melódie ozaj pod srpy
jakby tie trávky-kvietky vinú sa
vo veniec krásy nielen, ale hneď
i osnúvajú prsia, ramená,
tak reka viažuc, prajúc leda mu
ak potriasť hlavou, zdrugať nohami…)
Mládenci sprvu netrúfali si
do víru hupnúť; iba pánovia
keď podurili ich, im príkladom
i sami predišli: tu vtenuli
v prúd jeden za druhým, jak voda keď
breh strhá. — Gábor pojal Marku. (Tiež
ta bola prikvitla, hoc poteraz
ni vidieť nebolo jej na tanci.)
I tančili. I trebárs bavil ju
aj v tanci Gábor, v smiechu vraviac jej
čos’, či var’ práve preto: odrazu
tvár zmraštiac, ani rybka sa mu z rúk
vykĺzla, zvrtla sa i nechala
ho samého. Skryť chcela v kruh sa žien,
lež už ju držal jeden z panákov
za pravicu i vyzval do tanca;
nemohla umknúť. Gábor skalený
však čo stĺp zastal v kole. Oblednul
nápadne. Fľochnúc ale okolo
i spozorujúc neviest úškľab: ,Chu,
chu!…’ zhúkal, otočil sa na päte,
v stred ženštín vodral sa i vytiahol
od dverí takmer Zuzku Klockovie,
až patrne sa tomu vzpierala.
(Tiež na diváky bola pribehla,
jak mnohé iné z tej tam muziky.
Dievčina driečna, kyprých ramien, lúč
vo zrakoch vábny, vrkoč na podiv…)
S ňou rozpustile vzal sa haštriť, ju
vykrúcať. — Začal však len; lebo vtom,
čo upustil ju v zvrte: lahodným
posunkom, schvejúc v ľavej klobúčkom,
ju vo zvrt zajal mladší z Farkašov,
Aladár (švárny, štíhly mládenec
s počerným fúzkom). Kývnul Piťovi:
o svoju nôtu čajs’, i drbolil
tým pružnejšie, čo hybká trstina,
a voľne skrúcal devu, patriac jej
iskriacim okom, s milým úsmevom
v tvár zapýrenú… Až čuť bolo tlosk
údivu a či skorej závisti,
zvlášť keď i upadnutý ručníček
jej podal. — A tak Gábor zakrátko
i o tú prišiel. Začervenal sa
až do brnava, zgánil; nákriv úst
dal znať, že vtom aj sškrípal zubami.
A rozkročiv sa, nakríž ramená
cez prsia, dlel, snáď v rade so sebou:
čo zrobiť? Nato Farkaš tľapol ho
po pleci, v smiechu rieknuc: „Tanečníc
dosť! Do kolesa…“ Neodpovedal
mu — premohol sa. „Počkaj, neujdeš…“
len k sebe zhundrúc. Odísť mienil, lež
priam ináč. — Srdne dupnul nohou i
prstami spukal. ,Íhop’ vykríkol,
i hodiv hlavou, skočil, nevesty
kde stáli: schytil v tanec Koštiaľku —
„Hľa!“ jedna mu z nich vtedy posmešne,
„len nevesty ťa z blata vytiahnu —“
A druhá: „Stará láska, uverím…
najprujšia; ale, Gabo, pamätaj! —“
i durk ho v chrbát. V chachot prepuknul,
zajasal znov ,Ťuj!…’ a Ulianu
na obe strany zvŕtal víchorom,
až prosila ho: „Nože, pomalšie…“
— A hudba čo raz tíchla, pokrikmi
,Hore hu!’ zdužela zas; Piťo sám,
potriasajúci bradou sivastou,
pozorom tmavým jastriac veselo,
zdal kochať sa v tom harci mládeže:
i sťaby vtáčik z kríka do kríka
prelietal z jednej piesne do druhej.
Konečne, bolo takmer podvečer
i oddychu čas, s vírnym švitorom,
s triumfom jakby plným jasotu
hrať prestal — ,Vivat! vivat!’ skričali
vtom tanečníci, utierajúc pot
si z tvárí, z bočnej tobôž starci sa
im ohlásili. ,Vivat!…’ znelo. ,Hore s ním!’
,Ať žije náš pán!…’ Lapli staršieho
Farkaša, Belu; zdvihli na plecia
vzdor protestu, i hlučným pochodom
kol po izbe ho niesli do bočnej,
ač dosť ich tíšil, pritom vrieskajúc,
čo hrdlá stačili im, bez konca:
,Nech žije!…’ ,Vivat! náš pán inšpektor
budúci…’ „Viac!“ v to Ferduš, „vicišpán!…“
„Ba,“ Peter zápäť, „dá Boh, ablegát!
aak, veľkomožný pane?…“ , Vivat!…’  „Cit!“
k nim Nátan, sediac vážne na štíte
s Eliášom, Bockom… Dymu obláčik
nad nimi snul sa v slnku večernom
i tenul oknom. — Zopakoval: „Cit!
Počujme! —“ Farkaš ale, v úklone
na všetky strany, vetil:  „Ďakujem
vám, bračekovci! (trochu račloval)
za úctu… dosť však!…“ Iste čakali
viac reči; darmo —
     Nato o chvíľu
(mal spretŕhať sa v práci Abrhám,
i žena, dcéry, koľko ich len jest —)
už stoly plné stáli jediva
a nápojov; sviec ni by na bále
sa ligotalo z trámov v svetlároch
i po stenách. — Tak sa im odmenil
toť Farkaš; preds’ sa nesklamali v ňom.
A páni bratia, jak prv v povyk ten,
tak, povedomí snáď si zásluhy,
i chytrí boli hnedky do trakty:
bez ostychu sa vrhli na újesť,
bez ponúkania — „Kto sa hanbí, nech
má prázdne gamby!“ škrekol Ferdo. I
bárs hostili sa preds’ už druhý deň,
i dotrundžení boli nadostač:
nič nevadilo; jedlo, pilo sa
do rozpuku a dúškom dúhy — vraj,
keď daromnica: kto by neužil? —
Keď dávajú, ber; uteč, keď chcú biť —
I Trojica raz v roku; ku pánom
tiež zriedka majú šťastie — preškoda
vraj starých časov… ,Mhm-mhm,’ zhmkali
s mľaskotom na to — „Volieb napríklad“
(Jób spomnul) „v štyridsiatom…“ „Boli čas…!’
v to zreval Krištof; zahriakli ho však,
ba sused zrovna ústa pričapil
mu dlaňou: „Mlčíš! Na grúni si var’?
Žuj radšej, na-na…“ „Ale kedysi,“
tak Peter, sepnuv plecom, „preds’ len zas
budeme voliť: ašak, pánovia…?“
„Úfame —,“ tí mu v odvet. Nastal štrng
a hrmot, zvlášť jak Nátan, pozdvihov
sa sťažka z miesta, skončil prípitok;
i nebolo zas miery ,vívatom’
a sláve, chvále pánom prítomným.
„A v Talianskej,“ Peter opäť, „čo…?
Či uperú nás? či už uprali?
Ja myslím, bude z toho omáčka —
Čuš! (Osopil sa na Ferduša, v checht
sa pustivšieho: „Mačka, Petro? Všic…“)
Hej, prehra bude! Ale bár by, bár…“
„Ech, politika — nechajme ju tak,“
v reč Farkaš vtrhol. „Beztak vo Viedni
dosť strachu —“ „Strachu?“ jaknul Peter, „hľa!…
Nech…“ „Ticho!“ Bocko vtom. „A proč pak?“ „Bo
i steny majú uši —“ „My sme my!…
Vieš?“ ,Tak je!…’ zhúkli. „Takô,“ Efraim
zabručal, dodav: „Ergo bibamus —“
„Cigar mi dajte —“ skvílil Jakub „Ba!
Var’ zapekačku, chlape?“ Tomáš mu.
„A Piťo čo nám nejde vyhrávať?“
„Ľaď, aký kazár!…“ Gábor s Ezechom,
čo posiaľ v dverách meškal opretý
i pozoroval v smiechu hurhaj kol,
vtom sňal sa tam i riekol: „Kamarát,
čis’ videl, jak som obstál nepekne?…“
„Nič preto,“ Ezechiel mu, „pletka ver’ —
Len s chuťou ďalej; kvapka za kvapkou
prevŕta kameň. — Len si veselo! — “
„Máš pravdu,“ pravej dlaň si ku skráni,
zavýskal: „Ichú!… Hudci, zahrajte! —“
A Piťo zahral. Z bočnej vymleli
sa všetci, čo len vládli nohami;
i v chvíľke všetko strhlo v krútňavu,
hučiacu hrozne, krčmy obloky
až rinčali, sviec plápol ubiehal —
I mali rozkoš už i nevesty:
i sami páni zvali naporad
ich do tanca; čo viac, i matrónam
z nej uliezlo sa starším natoľko,
že k smrti budú iste spomínať
drb pri Piťovej hudbe chýrnej. — Toť
i Efraim si vodí cipušku
tak tíško… „Ale!“ zazrel na Ferda,
„nesocaj —“ „Pekne, sváčku… hore si!“
mu Jonáš, „len sa mýliť nedajte -“
„A Eliáš kde?“ Peter ozval sa.
Ten v bočnej zostal preds’, kosť oberal
vždy ešte, pokým v kútku za pecou
sa knísal Jakub, v hrsti skleničku;
za stolom Nátan kľuckal, fučal Jób
sťa jež, prez posteľ ale krížom ni by klát
pozavalený Krištof chrapotal.
„Do kŕdľa!“ zvrieskal Peter, „dokedy
chceš ešte dusiť…!?“ „Iba žviakam, hm…“
mu Eliáš, spištiac. I len Ezechiel
čo zastal sa ho: „Pokoj starcovi…“
A tanec trval. I ver’ trval by
bol, ktozná, dokiaľ, ale, prebudiv
sa jaksi, či že žena zdurila
ho, tuliti náš Krištof v kolese
sa razom zjavil, sťaby húšťou cez
stisk prelomiv sa. Vypľaštený zrak,
stál schvíľu, ústy mykal; zatľapkal
vtom, náruč rozstrel, chvatnul aandorku
s poločkom. (— Starý aandor, príštipkár,
keď o nový mu čepček húdla, ju
odbavil nebárs: „Zotkni kopyce!
Na —“ ryknul; čepiec však preds’ vypriadla,
i ostužkaná tŕpla dychtením
za tanečníkom, až toť zavítal.)
No ledva hupla krôčik, prizrev sa
jej Krištof, odhrnul ju: „apata, bäk!
Sám budem…“ zbrbrúc. Nato zavyl, hneď
zabľačal: vôbec aký zvierací
hlas len jest, radom napodobil ho
i posunkami nemotornými
sprevádzal, jak to mal už vo zvyku;
s tým šalieť začal, skákať vozvysok,
vše o trám pľask; až jedným úderom
scupkali sviečky — „Hrušky, zbierajte!
Zob-zob-zob…“ scipkal. Hluk a zhrozenie
vo množstve — až i sekla muzika
drsnatým tónom. Ženy zjachtali
doň nadávkami: ,Hrom ti… šibenec…’
,Oplecko moje!…’ ,Veď tlieš, dievčička!…’
,Joj, oplan!…’ Však viac ani nestihol
nezdobiť, bo už chlapi zavrzli
ho medzi seba, i bárs metal sa
i kopal, hrýzol (za čo isteže
tiež dostal svoje), vyvliekli ho von —
Čuť bolo ženy kviľ: „Poď domov, poď…“
„Nie! Prisám…“ sprotivil sa. „Piťo mne
má teraz zahrať…“
     I as’ k polnoci
sa blížil čas, keď onen zahúdol
tú ,Ešte jednu na rozchodnú…’ i
marš nato. Vonku ešte niekoľko
zaznelo v počesť búrnych pozdravov,
a bričky odhrčali —
     Pozatým
dosť skoro domov niesli Krištofa
na nošiach. — Nuž toť: kazil zábavu
im znova; vyšli z trpezlivosti
i ubili ho. (Čomu obzvlášte
bol Tomáš rád, snáď nahuckal ich aj:
mal priek s ním z jari, že mu odoral.)
Až bedákajúc žena za ním šla,
i preklínajúc však: vraj, korheli…
„Och, bodaj vás!…“
     A zore broneli
už na východe, v nich sa kúpala
dennica, lúčmi fľúskajúca v tvár
pozemským stínom, keď sa zabrali
hor’ cestou s hudbou, zhusta kríkajúc.
To žiadosť Gáborova bola. On
aj napovedal hudcom nôtu k hre,
tú ,Počkaj, dievča, však ty budeš banovať —’
I dav sa do spievania, piesenka
tak tklivo znela, jakby vyrýval
bol zo srdca ju — —

     Ráno napotom
nemálo námah stálo mládencov,
kým muzikantov zdvihli na nohy.
(Veď nie div: predsa jarmo ťahali
či sláčky zas až do dňa bieleho,
i častovaní boli prez mieru:
sám Piťo prizval za dielnikov ich.)
Museli humno vpravde dobýjať,
kam utiahli sa oní pochytre
na zaslúžený pokoj. Závora
keď pustila však, zo záčina zas,
zarytých v slame, pekne prielazom
ich treba bolo povykladať, im
do uší strúbiť, s nimi zvadiť sa:
Vraj žráči-spáči iba! Lenivci…
Ľaď, Piťo či vás neodmenil dosť,
ha? — Nemali ste obriad, žranice
do zhnusu, čo?… Priam chopte remeslá,
vy…! Ináč pláca fuč!… Tak dali len
si s nimi rady. I keď vručili
každému nástroj, preliať gágor mu
tiež dopriali, zvlášť trubačovi, vraj
by hodne vrieskal: pošli dedinou
z dom’ do dom’, devy zháňať na tanec.
Dosť matky zdráhali sa: nepustia
vraj ani na piaď! Včera hop, dnes rob…
I kto to slýchal toľko hulákať?!
Tri božie dni až zmámiť v rozpuste?…
Ta okopávať!… Neprospelo nič.
(Var’ vykrúcali i len očistom,
poznajúc dcéry, vôľu čítajúc
im z očí — Nuž hľa: mladosť pochabosť…)
A panny ni sa prezliecť nestihli;
jak v tlačeniciach boli, ledva ak
si prihladili vlasy: zajali
ich so sebou… I hlučno na krčme
zas, kratochvíľa. Minul utorok
čo dozvuk radovánok trojičných —

A v stredu nato sotva slniečko
že vyskočilo, jasom oblejúc
svet prihalený šerom: z dediny
už muzikanti tiahli do poľa,
by horskou cestou poza Holicu
sa prevalili čím skôr na Liptov.
Ich sprevádzala mládež hromadne.
Na Mikolíne, vŕšku malebnom,
zastali k rozluke. Tu zahrali
raz ešte hudci. Tanec zvíril, brnk
ni mušiek v slnci, čudný na pohľad;
proťajším svahom jakby na stene
mih tieňov… Gábor, ostav bez páry,
„I dovoľ trochu…“ Jonášovi vtom
uchytil dievča. „Nedovolím!“ ten
mu s hnevom. „Coky! Ber si svoju — Ak
jej nemáš, hybaj! — podopri si plot,
most správaj…“ I len zrážku ostatní
čo prekazili. Gábor, zacnev si,
i zvrtnul vdol. — A ešte jeden zvuk
sa trúby ozval tiahly napokon,
vyvábil ohlas okolitých brál,
na paši rykot: a mlk… Prírody
nastúplo dejstvie. Junač zhúkajúc
späť obrátila. Devy zásterky
podňali k očiam; slzy vytreli
i zavzdychali si: akoda Trojice! —

*

Už síce priadli vzduchom škovránky,
sťa vretienka by, zašúľnuté vraz,
sa vrtiac švižko, bystro hupkajúc
s nitkami nových piesní rozkošných,
od brázd ich k nebu siažiac, tam však hneď
i ovíňajúc s prudkým trepotom
o prsty zory; ale pravý svit
vždy ešte meškal za obrubou hôr
pochmúrnou: leda prez ich lesnú šteť,
cez štrbiny ich skalných hrebeňov
že časom jeho štice zlatistej
vše blysol strúček… Zato trávnice,
tie v prúde práce trvali už: kol
po pasekách i stráňach, ovečky
jak rozpŕchnuté, v nôžkach-rúčkach spech;
opretek, s chvatom jedna pred druhou,
kde celina, kde bujný medze plášť,
zbierali trávu. A ich pritom spev
sa narážavo vznášal, z dúbrav sťa
by vatry zbĺkal neviditeľné,
vo výšinách sa splietol v jas i ples,
rozprsknul zápäť, osve prelietal
od grúňa na grúň, z brda do brda,
zo štíta na štít, až kdes’ v zápačiach,
v úplazoch, rokliach temných, ranený
čo vták by, žiaľnou skonal ozvenou.

I Marka Tomašovie napriek, že
jej zbraňovala matka, starostiac
sa o jej zdravie, pošla na trávu.
Bez družky prišla; ani nemala
var’ jej. (Veď dievča, nájduc útulok
v ľúbosti, srdce v srdci mládenca
zakotviac: chytro zhŕda priateľstvom…)
Pod skalísk jedným, nad dedinou čo
vyčnelo prosto baštou ohromnou
s temenom plochým (raz vraj hradišťa,
jak povesť vraví; teraz oráčin
pláň čierno-zemná, popol, nálezov
sklad — spredu poľan s krovín porastom,
sťa veniec čelom —): toho úpätím
zajala postať. Z medze do medze
brúsila krepkou kozičkou, z ich hniezd
jariabky plašiac; vyžíňala, srp
až drnkal. — Práve šustla výsypok
na hŕbu, majúc takmer do kolien
sukienku zarosenú; na nôžkach
jej bielych liplo kvieťa, zlatý peľ.
Osŕkla, zrakom šmihla k východu,
kde červeň zorí zlatela vždy viac:
zrieť bolo, ako struje belostné
z nich vytekali, čím diaľ šírili
i lunili sa. — Vtom sa strhla z marenia,
i znova bzíkla zbierať. Podosiaľ,
ač čula spevot dievčín, škovránčí
slýchala švehol, sama mlčala
urputne: ni tá tráva nevoľná
vzdor zhube. Ale srdcu uľaviť
snáď musela preds’ jeho ťažobu:
bo — vychádzalo práve slniečko,
stráň množstvom očiek rosných vzhliadla naň —
vtom vystrela sa spod kra šípäťa,
i ukosenú kladúc v plachticu
hrsť bylín-kvetín, skrušným povzdychom
tá pieseň sa jej z ňadier vydrela:

,Trávička zelená, závidím ti vskutku!
Vzrástla si, skvitla si tu pod kríčkom v kútku;
preds’ si nepocítia ružového palu:
neznáš, čo je láska, neznáš ani žiaľu.

To moje srdiečko poznalo ju, pozná:
sladkou bola sprvu, teraz horič hrozná —
Bárs bys’ bolo radšej tebe spodobalo:
jak ty, rástlo, kvitlo, jak ty, uvädalo.

Pod srpom mi padáš — či ťa ozaj bolí?
Sotva bolí, sotva; skorej ti je k vôli…
Prídi, čierna žnico, podtni srdce, odnes:
nemôže viac bolieť, jak bolelo podnes —’

Tak zanôtila smutne, ťahave,
čo slnko bledú farbilo jej tvár,
však bezcieľne, a hlas jej chvel sa, mrel —
I zhúkla vposled, lež snáď slabúčko:
netúrnul ani obor braliska,
môž’ byť, mal zmysly v seba zvrátené,
si dvoril hádam v rannej nádhere…
Tu spoza chrasti, plecom halienku,
vyskočil zrazu Gábor. Zľakla sa
až druzgu, srpec zdvihla k obrane.
„Čo chceš tu, povedz?“ kríkla zjatrená
zachríplym hlasom. „Čo chcem?“ so smieškom
on — „Ako vidíš, idem za prácou;
na hoľu idem, veď vieš, z poriadky —“
„A inej cesty nevieš, iba kde
mne prekážať môž’š…?“ pokračovala
s výčitkou. „Ako?“ zhrdol. „Ja že ti
prekážam? Divnô…“ „Tak je —“ polykla.
„Prenasleduješ ma už od času,
a badám, hucká ťa len Ezechiel,
ten…“ hrkli z očí slzy jej. „Oj nie!
Mýliš sa, Marka… Ale —“ scitnel tiež,
odskubol snietku lôhu, zmäčkal ju,
„žart na stranu. Ja myslím, Marienka,
a celkom vážne: zhodli by sme sa
var’… Zjav mi raz už, čo máš proti mne!“
„Nič —“ zajakla sa; priam však dodala:
„Nič, Gábor, iste. Ale prosím ťa,
mne pokoj daj. — Ja nie som na vydaj…“
„Tak želieš predsa!? V tom je príčina!“
„Neželiem —“ hlesla tíško, zásterky
kraj podnesúc si — „A tie slzy, čo?“
„To rosa; slnko osuší ju hneď —“
„Ačida! — Zle ti stojí pretvárka:
pred chvíľou bolo len, že čul som spev,
spev srdcolomný: on ma odrazil
sem z cesty. Tvoj bol, tys’ ho zmyslela,
v ňom srdca svojho vyliala si cit…“
„Och!“ zmužnela, „čo všetko dievčina
pospieva…“ Postupla sa: „Choď už…“ „Len,
len chvíľku. Darmo tajíš predo mnou…
(reč zhlbela mu, hlavu priklonil
i vrúcny uprel pozor na devu).
Ja viem tiež, čo je v láske sklamanie.
Tiež želel som i srdcom krvácal,
tiež…“ „Ktovie?“ pretrhla ho, trpký smev
na perách civých, „mne sa zdá, si skôr
sťa motýľ brnkal —“ „Uver, od žiaľu“
dotvrdil mračne — „Nuž dva sklamaní
(zas zjasnil pohľad), ty a ja: čoby
svet sklamať nemohli tiež? Spolčiť sa
v dôvere novej…?“ „O mne nehovor —“
„To slovo tvoje, Marka, ostatné?“
„Hej, ostatné —“ „Tak zbohom!“ valaškou
zavätil v mukyne peň. „Banuj, ak
v tom útechu vieš… Vidíš: Ja si len
za vrštek zájdem, tam si’…“ „aťastný si,“
povzdychla. „Nuž tak aspoň zadvihnem
ti batoh, keď, hľa, som sa urosil
pre teba…“ „Choď len, nič mi netreba —“
Zabočil vľahce, totú pesničku
si prehvizdujúc. Stúkal, v úskalí
až zhučalo to. Kavky sčavkali,
tým zdurené čajs’, či že krahulce
dva strepotali brala priečelím? —
Kdes’ v háji zakukala kukučka.
A celý chotár skvel sa, zhŕňajúc
vždy viac si tône z rúcha sviežeho;
čím diaľ, viac pestrel polí rozvitok —

Nedlho matka došla Markina,
zdychčaná celky. „Veď ťa, dievčička,
už toľko hľadám. — Vidíš, neslúchaš
mať…“ zúpela. „Veď tmolíš, vláčiš sa,
a máme záhrad, ďateliny dosť
pre kravy… Bože s tebou! Aká si…
(vtom zhíkala), či sa chceš umoriť?
Ta nepreseklo —?“ „Ale, mama, veď
je leto —“ „Komu leto, komu nie.
Poď domov už; veď otec dudravý,
vieš, ach… Len že som umkla zo dvora —
Sem plachtu — Koľká hŕba! Vezmem ja…“
„To už nie, mama! Var’ len na posmech
nepôjdem z trávy prázdna, bez trávy?“
„Veď ja nič; ale, dievča, uvidíš…“
„Nie, mamičko. Len zadvihnite mi…“
Robili sená.
     Horských na lúkách
a poľanách, pod oným vznešeným
predhorím Tatier rozložených v šír
i v mnohých záhyboch sťa zelená
by šata, zvaných, ,Lúka Jančovie’,
hen ,Paratovie’, ďalej ,Laziny’…
tam tretí už deň až sa hemžilo
od robotného ľudu. Počasie
čo viac im prialo ten raz. (Pravý div.
Bo, vraj, vše skosia akús’ rastlinu,
čarodejnícke zelie nebodaj:
i kde sa vezmú, kde nie, mrákavy
sa zrotia rýchle černokrídlaté,
okáľmi z plamu razom zlupkajúc,
skrákoria hrozne, počne šústať dážď,
liať bez miery…) I boli veselí
napospol. Mali prečo. Zajedno
to práca hračka skôr i zábavka
než ťarcha; počas letnej pohody
niet ani krajšej, veru! Majránik
i hodváb senko: radosť šuchoriť
v ňom, rozkoš, pokým vonný jeho pach
až opája. — Ni chýru o znoji:
vzduch horský aspoň nedá prikladať
slniečku; a ak kratšie ťahal by
preds’, naporúdzi je les s ochladou:
on v šiator pojme robotníka rád,
ba treba-li, i na mach uloží,
v sen sčičíka ho svojím šumotom,
v báj z detských čias: že v ríši povesti
sa naraz octne spáč i v zrkadle
tam kúzelnom sa pozná, usvedčí
ak samým kráľom nie, tak aspoň, že
je Popelvál… I prameň, kde len chceš,
ti v oči zblýska dúhou, paprsky;
i nemusíš, jak inde, s námahou
prilíhať k nemu, čerpať priehrštím,
širáka pyskom, tŕpnuc v obave,
bys’ nezamútil — stačí jedine
nadložiť ústa, a mok kryštalný,
čerstvoty plný, sily, života,
sám potečie ti zo skaliny pŕs,
sám. — A skok iba: na salaši si!
I spred koliby s dúžim črpákom
zas, prekypelým urdy pochúťkou,
zazdravkať môžeš trebas celému
kol vidieku, ak ďaka ti tak… No,
čo najhlavnejší podnet, preds’ var’ len
ten bude: že sa vtedy hodúva
aj skvostne, temer ako na Hody.
Na mise, jestli opekance nie,
tož iste musia predísť pirohy,
a pravdaže, tie kŕmne, slovutné,
nie panské znáčky-ráčky, popritom
i plávajúce v masti s čľupkom až,
ak prirovnať ľza, aspoň v močile
jak krkačky vše — ináč gazdinej,
rušiacej slávny úrečitý zvyk,
by beda bolo! — Zle by obstála
pred svetom, ešte horšie pred gazdom;
pán manžel — hrozné i len pomyslieť —
preds’ v plnom práve, mravov zástanca,
obhajca česti domu, v zúrení
sťa tur by zreval, zdrúzgal hrablisko
najmenej… Nuž a keď sa dobre zje,
i zapije sa lepšie. — Pravdu mal
nebohý rechtor: Prehryzni si, vraj,
raz toľko vypiješ, i budeš chlap!
Valibuk ozajst… Túže zásadu,
nad princípie všetky vzácnejšiu,
aj prevádzali potom doslovne,
keď skrsol zrok. Tak pri sene toť. Lesk
pochyľovaných k ústam lônikov,
dosť chytro, dozrel až hen naproti
u skalísk kto ten v poli, mívajúc
sa var’, že škriatok kýs’ tam rozsýpa,
presúša toliare — — Nuž na takom
základe, ovšem, snadno zbudovať
i vežu dobrej vôle; v zemine
tak žírnej rozmar musí zhúknuť, ni
za stavy lopúch, skvitnúť plamenno,
sťa ten mak poľný. Vtedy však vraj i
robota ide od rúk, ulieta
vraj ani perie vetrom… zisťujú
vždy. — Bolo tedy totam povyku
a smiechot ozaj vyše potreby.
Čo starší dráždili sa navzájom
i nakárali, privolávajúc
si rozpomienky všaké, šelmovstvá;
len ženy čo ich skubli za uzdu
i zavrátili časom, zdudrúc: Joj,
čušteže, blázni starí! Psohlavci…
S ohlasom rozpor viedli zurvali,
vše prez kopu, jak stála hotová,
rad-radom hup-cup! — Devy nôtili —
„— Ako to bolo, pane Eliáš,
pod Líšťou skalou?“ Ferduš zavadil
vtom do Eliáša. No ten, jakby nič,
len kosil ďalej, hlavou mykajúc,
kým za ním Judka pohrabovala,
v batôžku ešte ruku. „Akože,
ste hlucháň už?…“ I sťa by vpálil bol
ďas doň, sa Eliáš zvrtol, podskočil,
zahnal sa kosou: „Tu ťa prekolem,
hm, ľapták!…“ zvrešťal. Chachot poľanou,
až v horách zjajklo. Sama udalosť
však nasledovne mala sa zviesť s ním:
Nedávno on súc tobôž na holi
z poriadky (bolo v Jána), kdesi tam
im naraz zmizol, ihlou stratil sa.
Zlozili všetky pŕte, obory
hôr pretúkali, kukli v priepasti:
no chlapa len niet. — Do paroma! Ak
ho macko pojal… zmrzli. Krutý je
však — stará lýtka mrcha objedza:
var’ vráti ho… Až chľuplo jednému:
Vraj, škriabuc sa vhor, i to maninou,
po samých pekliech — jak sa dostali
ku Líštej skale horko-ťažko, kde,
zadrhovaný bučím vetvovím,
z nej prúd sa šurdí: Eliáš hupkom bol
tam; zhodil halenu i tanistru
a vzal sa smoliť — ,Dobrá vodička,
hm, chlapče’, zäkal, ,nemáš lepšej, nek…’
i súkal zas. ,Ej,’ reku, ,ale ste
zasmädli rúče. Tučný frištik čajs’…’
,Vieš (šuchol hubu), bol som kocúrom
tak trochu, he-he; teraz hláčom som…’
a znova glgal. ,Pľuští — uverím,
no čo moc, to moc. Dosť! či ochvátiť
sa chcete?…’ I vraj ledva odpoďkal
ho stade; musel odniesť merindu
mu, kvaku vtisnúť… Môž’, tam strebe zas,
môž’… výskli. Ale chlípal demikát —
Hoc! bryndze vsypal z pušky dobrú hrsť —
I ostatní kým bdeli nad čriedou,
dva uždi vdol… A vskutku, dopadli
tam Eliáša. Práve terigal
sa z diery skalnej, chrčiac, stenajúc;
no nikam von — ,Ťú, kýho beťaha?…
To opuchli ste pokladmi var’!? Chaj!…
A dáte nám z nich? Recte: hej? nie? —’ ,Bŕŕ,
nebrešte!’ zmrnčal; ,lapte, ťahajte…’
I za ruky ho, väzy popadnúc,
dák pomohli mu. ,— Hm: môj ,Zemský kľúč’
kde…?’ spišťal. ,Tu je,’ zrehotal sa, ,tu —’
jak ohmatal si čosi v pazuche —
— Nuž mali príčinu sa z neho smiať
i dnes. Však Peter: „Nemýľte ho, veď
mi prekosí! — Hen radšej Jasenci,
hľa (kosou mieril v zápač Braliska),
jaks’ smutno kosia: ani keby im
krú z nosa tiekla; pošteklite tých —“
I hnedky jeden: „Mačka na jarme,
žriebä na vôdre!…“ v ten smer zakríkol.
„Ťaj! Kaša na vidličkách, pirohy
na Ďorďov! — Hrmen bohov!…“ v odvet im
priam oni…

     V ten čas doma pred cieňou,
na brvne sediac sťaby na koni,
kul Gábor kosy; prvej otcovu,
tak svoju. Matka, z izby vylezúc
so zivkom, s chvatom šatku na hlave
si popraviac — že vraj kým vidno je
(a bolo slnko hodnú na týku),
ukopať ide trochu rožkuľky —
drgľavou chôdzou pošla záhradou;
tam zjakla ešte: „Nono, Gáborko,
nezabuď ukosiť aj strakuľke…“
I ticho bolo stínnym nádvorím.
Len toten klepot vyznievajúci
v cveng, čo sa hlásil v stavoch štekavo;
u chlievca skrákorila kura, snáď,
že zunovala márne hrebenie,
či že jej zastesklo sa samotnej;
a lastovky čo, dvorom skolotiac,
vše s štebotom sa švihli vozvysok,
zoblietli v sade stromov vrchovce,
kde v ústrety im, v letku žiariacim,
úslním bronel hrušiek, jabĺk hoj —
I potok ločkal mdlo, sťa v driemotách;
bol opadlý: hneď vedľa vechtíka
pýr z pracej ťapy chytkal, nevládal
ním hnúť však.
     Gábor kosy pokovav,
i pripravil si svoju. Cez humno
(vrzg bolo čuť vrát) prešiel na ohrad,
svah jehož celý, včude slivôň len
s pastorčím u pňa, trávnikom slul, ač
dosť skrovným — var’ že býval v tôni viac —
zvlášť zhora: leda turčie, myší chvost;
už níž skôr blyštek, štrbák, bršlica…
I rúbal s chuťou —
     Tu hor’ z pavlače
na vŕšku múraného domu (jak
by zámček, drnčal na výšave tej
i pohrdlivo patril v dvory): staď
zyv ,Puj-puj! čupaj…’ zaznel krikľavý.
Tam stará panna Tonka sídlila,
dedičkou po ktoromsi strýcovi.
Vraj Pikulíka mala v komíne,
vedela čariť, veštiť… v remesle
stríg vyznala sa vôbec; môž’ byť, i
keď upír bol vše chodil gniaviaci,
len jej to nespôsob — tak dedinská
zlopovesť o nej. — Vari preto, že
ohyzdou bola: suchá, šmŕľavá,
i napádala; k tomu vrelo v nej
vždy ani v kotle: samý frfot, jed,
vztek… Beda mu, kto rozpapral sa s ňou!
Až uši schliapil, oči zažmúril,
onemel, stĺpom skrahnul na mieste,
tak nešťastlivca prchko obsypla
krupovcom kliatby, bryzgu strelivom,
najtarkavejším kvietím prezývok;
jej hurt aj spredo dvier tam z výstupka
čuť mohol tehdy až hen pod kostol —
I mátavala kedys’: ďubalom,
vraj, akýmsi. Raz aspoň postihli
ju pri výčine tom. Jak biela smrť
z cmitera zišla o polnoci a
dedinou tíško tiahla, s máchaním
sťa krídel, vzrastúc takmer na topoľ
až zvýše… Trafila však na chlapa
vo hlásnom. Ten, keď už si nevedel
s ňou inak rady, práve že mu z rúk
i halapartňu vyrazila, nuž:
,Čis’ dobrô, či zlô!’ skríknuc, ,vo meno…’
sa prežehnajúc, ducha konečne
si dodal, prez pás schytil strašidlo,
oblapil, až v ňom kosti sprašťali
i — z hlavy žrď vtom frung! i s vetešou —
hneď povedľa ho mrštil do kasna.
„Uch, diable! Moje nové bôty, uch!“
to hrubo zryklo. „Bodajs’ zahryzol
do sloje! Psi aby ti na kare…“
„Tak!? Z Mačacieho zámku sme? A nie
mátoha z cmitera?…“ I sťažka len
smiech zdusil. „Óvi! Prepytujem, no…
Či pomôcť var’? —“ Však radšej pratal sa.
,Chváľ každý…’ spustil nato veselo,
zapískal dvanásť. Ráno vybľaptal —
A to jej hodne z váhy ubralo,
z vzozrenia. Ale vyhýbali jej
len preds’, kde mohli. Najmä deti, tie,
jak strelil by, vše rozpŕchli sa, ju
už zďalša dozrúc kyvkať: slamený
na hlave klobúk s dienkom vypuklým,
kostruby skráňmi, v plášti dlhokom
s rukávmi plutvy sťa či vejačky,
na ruke dúži vak… Bo posla bár
tiež z Vlkolinských kmeňa, viedla si
oveľa vyššie, už i výchovou;
i po pansky sa nosila, čo priam
dľa módy s mladosťou jej zapadlej.
Troch bratov mala: ovšem, v úradoch
a stoličných, jak rodu slávneho
značeniu, iste primeraných aj
ich schopnostiam. — Toť, Boldko, najstarší
(ten, čo sa, akže pravda, prisahal,
že videl už raz morskú pannu… Kde?
Na peci v lekárni — a ktormu tiež,
ním nevídaný nikdy do tých čias,
tak znázornili boli pomaranč
figliari z kruhu: ani súdok vraj
to jablčisko — navŕtajú ho,
dva vysadnú naň, stisnú koleny,
a vínce š-š-š, a nie var’ ločprda,
tokajské!… I uveril vraj), ten
hen komisárom bol až: cestovným!
i možno viac, než bratia obaja
dovedna, leda diurnisti ak —
Len škoda, že ho skoro poslali
(jak s ordinárnym preboril sa most)
na odpočinok, ešte skôr že sám,
bo zalieval — snáď z toho pošlý žiaľ,
sponáhľal na ten pravý: na cmiter.
Bo takto vdova, pani Tilda, že
i sama z domu bola chudobná:
zostala, čoviac, s hŕbou detvákov,
a pravda, pánčat, ozaj v pomeroch
neblahých, v biede. Z dreva chalupa,
podpretá i tá, zopár zemičiek:
ich manie všetko. Nie div: po smrti
manžela dlhé dni že sedala
Niobou smutná, stuplá, bezradná,
dnu v núdznej chyžke, tmavých vlasov prúd
ňou rozmetaný, plecmi, po ňadrách,
na nichžto visel chrobák najmladší,
kým ostatné (hneď blizny, štebľatá
hneď rebríčka) sa kol nej tlačili,
sa škriepiac, frnkajúc i šantujúc…
až desný pohľad! — Z totých sirôtok
prijala tedy tetka Tónika
za svoje jedno: dcérku najstaršiu,
Eržiku. Rátala tak: vydá ju
čo i len seberovne, podopre
i seba samú, a súc bezpečná
v tom, časom všetko zverí manželom.
No vzdor jej žiadbe živej, pátraniam
a nástrahám i čarom, jestliže
im rozumela, nehlásil sa zať;
a neter zrela, až i prezrela.
Vraj, tetka tam, čo všetkých svokruší
zlých preváži zlosť. Chovanica? Ech,
zelená ani žaba, šaškavá
či pochabá - - I táto bola, čo
z pavlače kríkla práve. Hlások jej
priostrý počul Gábor dobre, lež
len šústal ďalej; čul ho neraz už.
A to ju pohlo var’, tá nedbalosť,
že ani neobzrel sa, lebo vtom,
na operadlo sprúc sa lakťami,
meravo patriac vdol i medzitým
vše kývnuc prstom, zanôtila tak:
     ,Príď, šuhajko, príď ty k nám!
     Ejveru ti čosi dám:
     za klobúčik perečko,
     na dôdavok — srdiečko…’
No Gábor, trebárs badal, pieseň tá
kam cieli, zas len nič; ba smejúc sa
sám k sebe, ešte tuhšie zakášal.
To ale bodlo ju už, zdupkala:
„Hej, Gábor! Gábor!…“ Vzozrel. „Čože je,
panička?“ pýtal sa. „Čo?“ zašuchla
si prudko čupry z očí — „Morky hen
mi zaraz podžeň! —“ Práve vyletel
bol na plot moriak s chvostom rozstretým,
a lesklý svoj švorc metnúc prez zobák,
zhudrikal spurne. Voľky-nevoľky
podbehnul tedy Gábor, zahyškal,
zatľapkal, a hyd hybaj! s piskom vhor —
„Kde kľapčíš, Erža!?“ vtom však z pitvora
hlas zhrmotil tiež. „Už, tetuška, už!“
zjačala neter. Ale oná hneď
i prikrivkala na štít pavlačou,
zababúlená, v ruke omelo
(chlieb piekla čajsi), kľúče za pásom,
i kľacnúc, kýchla strašne. „Na zdravie!…“
„Už som ti povedala, nádchu mám!“
jej strmo tetka. „Radšej vygaudž, čo
tu paratíš? Čo ziapeš, zaháľaš,
kým ja sa pražím —?“ „Morky navraciam,
hľa —“ „Ozajs’ súca iba medzi ne;
fuj!… Takoj popas ich hen za mangľom!“
A smrkla —
     Gábor, čo bol ukosil,
i do humna priam zniesol; záhradou
však spustil sa. Tam škúlil po stromoch,
skúmajúc zrejme, skoro dôjdu-li,
preds’ rané hrušky? Aj strom pokýval,
lež nadarmo. S tým zahnul na pokraj,
podupkal: čiže ešte drží breh,
zrýpaný z jari? (austlo prsťou var’,
bo kačky zvrieskli, rybáriace tam,
sčľapkali placho —) Zastal na uhle;
i pravou obkľúčiac kmeň nahrblý,
jemužto tiažou slivák zelených
až skydli vetvy, prečo podprieť skôr
ich umienil si, — stadiaľ závadou
pobehal zrakom; iste vyzeral,
kde matka ešte vždy?… I dozrel ju:
od aalamúnky vyšla práve a,
na pleci uzol celembajúci,
oporou porisko však motyky,
ťarbavo šmotlala sa. — Pomyslel:
Ejch, krpkárka, tam prvej navarí
A poosŕknuc, zmizol vo tôňach
záhradných.
     Mrkalo už, otec jak
doťapkal domov, značne frcnutý.
Kdes’ v meste sliedil, ani nezdeliac,
kroz čoho, svojim. Za stôl rozložil
sa, fučiac. Začkal. „Stará, večeru!
A dobrú, vieš —“ jaks’ znôtil, kolenom
durk do stola — „Hneď, aimko,“ škrobla sa
vrchhlavou. „Len pád, že nič na pánte…
jak vďačne by som…“ i sa šiplala.
„A zajtra k senu! — Navar, nachystaj…“
„Veď milerada, ale kdeže vziať,
aimúnko?…“ „Tu máš!…“ vybral z kešienky,
po stole sypnul. „To už je reč, ľaď!
Až štrngá… Jojój!“ schlopla dlaňami
peniažky; vystrela sa, stloskala
stešená; aima zachránila v tvár,
„muž zlatý! — Verže bude hostina…“
„I potrvá nám práca…“ podotknul
vtom Gábor, posunujúc v kahanci
knôt. — Otec však hneď (i už zbrnavel
mu zánet líca, úškrn bzíkol úst,
zrak vysadol…): „Ba! Čerta potrvá,
a čerta — jeden tálik, jesto tam —“
„A druhý?“ „U Tomáša v zálohu —“
„Kde?“ užasnul syn. „To byť nesmie! Nie…“
„Že nesmie?“ otec hlavou pohodil,
„ej-ej… A kto tu, synku, vladárom?
Ty, či ja?“ „Veď hej, vy ste, tato, ním,
no posmech taký!…“ „Posmech?“ zrehtil sa.
„A keď on, inu, hanb sa jedine;
bo povedz, čo mám z teba na pomoc?
Var’ prenášaš tiež starosť dajakú,
či podbúchals’ ma venom ženiným,
há? — Sťaby papľuh podnes strečkuješ…
Tĺk, ľahtikár!…“

     I tvrdo spali už,
jak v tú noc ešte voz bol zhurtoval
u potoka i prehnal s čľupkotom.
Zľakaní z postieľ vyskákali, šturc
na dvore čujúc, buchot na dverách.
A kto bol? Pavol, dávno čakaný
syn… Vraj, preds’ už raz stačil uskočiť
z pracovne, pozrieť ich bárs kratuškou
len návštevou; tým milšie avšak dni
že budú preň… I bolo radosti,
vítania, zvedov všakých, otázok
a odpovedí; neskôr ponuku
zas skrze matku, ač i postruhňom
len so slaninkou (čoviac, od sestry
to nadelením v súre): toho, zvlášť
jak hŕbu zhliadla darov — sukne aj
švík pritkla k očiam, stuknúc: „Ďakujem
ti, syn môj drahý; Pán Boh vynahraď…
Veď mnoho potrieb — tato, chudák, až…
a na mňa pozri, šak som randavá…“
A Pavol pri spomienke o sestrách,
nevdojak a či naschvál, narazil
i na to zrazu: kde, vraj, nevesta,
kde detí kŕdeľ? — žmurknúc medzitým
na brata potuteľne; tedy vlastne ho
len poškádliť chcel. — Ten i zapŕlil
sa, zmiatol; bez poznámky však i hneď
prekĺznul šťastne iný na predmet.
Len otec, bár si napchal do fajky
ľubietovského, pukal s pochuťou,
so záujmom slúchal správy Pavlove,
tu i tu i sám cekol v rozhovor:
dosť skoro vystal predsa; zadriemal,
až vrknul všetkým: „Spať — včasráno vstať!“

A zrána gazdi pošli s kosami
na poľan. K nim sa zrovna pridružil
i Pavol, hrable schytiv na plece,
odnáškou: prejde vraj sa veľmi rád —
Veď ukrčil sa toľké roky dosť
u stolka, hlúpou ihlou bádajúc,
až neraz hnáty zdreveneli mu —
vraj oprobuje ten raz s jedličou,
i čo tam oni kosou nažižlú,
on pozošíva pekne: z látky tej
však taký im vraj habit vytresne,
že celý svet sa zbehne čudovať!…
(Tak s nimi žartoval, šumný fúz
si pokrucujúc, hrajúc s hrabľami…
jak za chodníčkom tiahli zelené
cez ovsy; pozadu on, na žiadosť
zvlášť otcovu: vraj škoda obuvi
tak peknej — rosa veľká, otrasú
ju pred ním… Podobal sa bratovi
nápadne; len bol vyšší, čulejší.)
Mať ale, prvej obed zhotujúc,
veležďúr vína k tomu, ešte i
u Tomášov čos’ náhle odbaviac,
s batohom dúžim šibla za nimi.
Jak omladla by bola, kráčala
vzdor noši, v tvári zrudlá ani rak;
i dojdúc, bola samá reč i smiech…
I kosili a boli veselí,
polapiac jakby dozvuk skončivších
tam včera prácu… Ba i na druhý
kosienok prešli neskôr: zásluhou
nebodaj Pavla —

     Pavol, homôlkou
si strmo zastav (práve preliezal
cez slnko mráčik), dlho kochal sa,
až vlhol mu zor slasťou, v pohľade
na veniec holí modrý, plápolom
iskriacim posýpaný — tečúcu
na rieku v diali v jasných okľukách,
pobrežím viesky švárne, panny jak
v sviatočnom rúchu, uzierajúce
skvost, štepníc účes v jej si zrkadle —
hneď oproti na útul rodiska,
usmiatym deckom snívajúceho
na vábnom lone matky-doliny,
v stých upomienkach vôkol rozmilých…
až z plná duše spustil: ,Nad Tatrou
sa blýska…’ Sotva vyrazil však, že
,nebojme —’ , „Nie ver!“ zvolal u boku
mu Ezech. Zvítali sa srdečne,
preds’ kamaráti tiež raz od mala —
No pár slov len čo zamenili: vtom
zas sponad nich, as’ smerom od ,Studieň’
(kde salaš stál; i lenže fujara
čo zmĺkla), jak by pokračovaním
spev, ,Ešte jedle rastú…’ zhlaholil
lahodou zvláštnou, valným roztokom.
I načúvali oba s citom, zrak
vhor obrátený k horám vzrušeným.
A bujará tá pieseň zunela
sťa pŕška v máji, dúhou pretkatá,
čo zvoní, svieti, vlaží-blaží i
do vzrastu budí-pudí odrazu.
Tie smreky, jedle, tak sa zdalo, tiež
že nadvihujú hrdé kosorce:
var’ rozumeli, že je o nich reč,
so spevom že sa snúbi ich chvoj, že
nesmrtnou ony kynú nádejou…
Bezmála výletníci, končiar tam
čo zliezli, od salaša idúcky
to zanôtili. (Farská rodina
najskorej, s hosťmi; učiteľov hlas
znať bolo aspoň: švihol sokolom
do výše ponad hukot bystriny,
a za ním dievčie zvuky škovránčie
o závod…) ,Živio!’ vtom sa búrlivý
rozniesol pokrik, ,živio!’ ,sláva mu!…’
(Snáď medzi nimi bol i pôvodca
tej piesne: nuž var’ z pocty platilo
i jemu.) Zatým ,Hej, Slováci!…’ zas
zhučala pejma vzdorom mohutným,
a ,duch’ jej zdal sa obra údermi
,buch-buch’ v brál durkať boky, temená,
tie mŕtve skaly kriesiť k životu —
a ,hrom a peklo!’…
     Zachvátení, ni
nezbadali, jak vtrhli razom v chór
i tí dva — ,Tak je!’ zhúkli. ,Živili!…’

*

V nedeľu bolo jednu, podjeseň
dľa časobehu. Po večierni.
     Pred
richtárom, nímžto slul bol známy Jób
(za Tobiášom hodnosť prevzav tú;
muž rozšafný —), u jeho porty priam,
na násype, čo viedol do dvora:
tam pod lipovým stromom košatým
zasadla slávna rada obecná.
I rokovali o všeličom, jak
im nastolené bolo, horlivo,
so zájmom prudkým. Hlasno dopadal
hneď za, hneď proti dôvod kladivom,
že iskrilo sa ani vo šmikni:
rečníkom päsťou podurený prv
z pŕs skrýše vlastných, a jak frkol z úst,
vtom zakalený, ešte kúpeľom
,ba bouprisám! je tak —’ pospolu
i dušou operený — by čo šíp
v sluch hromadný tým hlbšie zarazil.
Hluk, rozkol, hádky predsa vznikali
zakaždým, celou členstva reťazou,
až zhrkala vše hrozne, škripotne:
len uši brániť! — Nuž toť: koľko hláv,
i toľko rozumov. A každý tam,
i rozumček, je mienkou tehotný;
a vajataním splodil-li ju raz,
nie čud, že ako dobrý rodič, ju
i prichovať sa kustrí za pravdu.
A pravdy toľké ťažko prichlopiť
pod jednu vršku: nie to kŕdeľ vrán,
čo, ako vravia, očí navzájom
si nevyďobú nikdy; naopak,
tie, schlpiac sa, len za tým pašmú, len
ich vyklať si — až z borby vybŕdne
jediná, môž’, tiež poloslepá, či
škuľavá: krivda, s ostrým paznechtom,
s kľuvákom dravým. — To už pôtka tak
pred verejnosťou, okázalá i
obdivovaná, nesie so sebou;
boj kohútov na zrutnom smetisku:
sám predmet a či podnet scvrkol sa
na máčny máčik, i ten zapadol
v prach na kolbišti — zato praští pra
a vášeň blčí… Darmo šelestil
strom nad nimi i trúsil lupienky
uschlého kvetu: neutíšil ich
vzbúrené mysle, vyparených čiel
znoj neochladil. Len keď richtár vše,
tróniaci na okruchu z žernova
(prst na hrbatom nose, vladársky
svoj pozor v toku tichom po zbore),
na dôraz moci správu vedúcej
palicou rafnul o kmeň, v kolotnú
však hodil lármu: „Teda hlasovať…
ty, Jono, zober vota! Oznám nám —
A ticho už raz! —“ vtedy zatíchli.
No len že vyrkol ortieľ: víťazi
v krik ešte väčší pustili sa, z miest
povyskakujúc, v jasot — z toho v smiech
nad protivníkmi, mrkvy strúžuc im,
cerkajúc zuby. Títo, porážkou
tou zahanbení, sškamrúc leda čos’
a zgániac, cúvli aj hneď; v posupný
mrak miesto v hune vtiahli hlavy a
pozavalení bokom, dunčali
tak začas, pažiť skubúc, rýpuc zem,
sťa plte by im boli stenuli;
až pri novej zas príležitosti
premôžuc oných, jak by prečaril
ich razom, s nimi zamenili si
zástoje, oni navrch, naspod tí:
dľa ústavného voskrz poriadku…
— Najtuhší sporník, najzaťatejší
bol, ovšem, Peter. Ani na mlynci
mlel rapotne, vše sepnúc plecami:
var’ vtedy práve sypnul do koša.
Preds’ ni len Brtoš neustúpil mu
vo škriepke, trasúc hlavou brčkavou
ni jazvec, — ba ani len Mačuha
s štrbavou perou, hoc mu šušlot šiel
dosť ťažko; ešte menej Jurák, čo
snáď myslel, kuje aspoň dáky hák,
bo v kameň treskol sťaby v nákovu
vtom päsťou, čiernym zrakom zblýskajúc;
najmenej Blažko však. Ten, sprev si v dlaň
ohnutú briadku, pritom nespustiac
zo soka oka, vracal nápady
viac hračkou len, na tvári širokej
výsmechu mihot; tým aj pohol skôr
než kolom by, nôž to priam do rebár…
I mali práce Bocko s Ezechom
tak rozsápané zrovnať protivy,
čo zas však Eljaš im mal za zlé: „Hm,
či richtár si? — Hen Jóbo vie, čo má —
Nech kmášu sa! Nech trebas za škunty,
mudráci…“ sfrfrúc. — Pár ráz presadol
si inam Tomáš, fučiac. Krištof však,
šrám na líci, vstal tiež, a zbrbrúc ,bŕŕ’,
šiel sadnúť k nemu. Ktovie, čo s tým chcel?
Čoviac, že prisadnúc si, zakaždým
mu susedil s tým lícom so znakom?
Tu Tomáš, zazrúc mrzko, na múrik
u záhradky (kde ruže slezové
až temer k samým zhúkli oblokom
i prekvitali pestre) zamieril.
„Pomkni sa či ujď…“ vrkol aimovi
tam, „na svojom drnč! — Veď vraj záhradu
že podmúrať chceš, či tak?“ „Posmešník
rohatý…“ aimún mu, a vzdialil sa.
Lež ani tam sa neusadil; len
že skočil k slovu v ohni, Krištof lop
na jeho miesto. — „Pokušiteľ, iď…“
už nezdržal sa mu riecť — — V rozpore
jak však na uzol hodne zhľuzavel,
tu Nátan, zdvihnúc vážne obrvy,
vše sa ho ubral rozpliesť, vyzvaný
skrz mätežníkov… „Počkaj, noža ti
dám,“ Miklúš mu raz. „Nožníc!“ tomuto
hneď Ferdo s chechtom, „trakov nakrájať…
Nuž a vy, aandor, chytro šidlom doň:
od ucha počnúc rovno do brucha —
Juj, tisíc! že tiež neznám remesla:
jak by ich páral!… Aspoň notárom
nech som: hneď s brkom ktosi uletí —“
a fľochol stranou. „Nikdy!…“ na odpor
mu z mnohých hrdiel. — Iba Efraim,
ten, nechsi riekol Nátan čokoľvek,
prisvedčil všehdy ,takô…’ ozvenou
bručiacou.
     Nie síc’ nahlavnejší, lež
najzábavnejší iste zo sporov
bol ten: čo s bačom, o ňomž salašný
toť gazda ten chýr zdelil úradu,
že vyradovať nemôž’? Preskúmal
vraj jeho rováš, ale štrbina
tam veľká: ešte mnohým dlhuje
a do Michala nemoc… Nuž čo s ním,
keď okrem detísk nemá ničoho…?
„Na dereš!“ skríkol Ferduš. „Na dereš,
i s gazdom —“ „S tebou!“ Jonáš odsekol
(bol salašným aj). „Iste kradol syr,
nejednu hrudu spredal v oštiepkoch,“
vtom Peter. „Inu, chybu nahradia
tí, čo ho naradili; prisám, vy…“
k tým zdola obrátil sa. „Na rozkaz! —“
mu Blažko. Jurák zápäť: „Mali ste
nie traktovať sa, ale dozerať,
keď ovce merali, tak, panáci…“
Až trhlo Petrom: „Netrep, buchadlo
koválsko!…“ zvrešťal, až mu podhrdlie
obelaselo. Strhla zvada sa
o meraní tom v máji, tobôž i
o protipróbe zatým. Navzájom
si vytýkali vady. Zhora tí
tým zdola: samých škopov honia vraj
na salaš… Tí zas oným: Nuž a vy?
Trlice zvrhlé, leda na chvoji
prezimované. akurát — práchna strap…
Dosť Bocko so zaťom ich tíšili,
zahovárali: mokré leto preds’,
i mrcha paša preto — nadarmo,
len válčili. — Až pani richtárka,
odchýliac oblok, plný obličaj
svoj vysvietila, čepcom ,pod bradu’
ozúbkavený, priam i preriekla:
„Vy, vy tam dolu, vy ste na vine!
Ja sama (na Juráka vzniesla prst)
som zazrela, jak tvoja Zuza — ba
i tvoja (prešla ďalej na Klocka)
do šechtára šust vody…“ „Nepravda!“
sa zhrozili tí. „Pravda pravdivá!“
duplikovala. „Prejdem popri nich
tam, dojacich: var’ že mi odvrkli
na prihovárku? Len ak, ,mhm’, tak, ,mhm’ —
Líčiská takto (ukázala vtom)
oduté mali! Ani bochnice —“
Smiech navôkol. — I Jób sa uškľabil;
no skrútil sa aj na sedadle priam,
i kvakou velel. — Okno zapadlo.
— Jak s poradou však zašli na koniec,
tu Peter s oným dôležitkárstvom
a chvastom zvyklým, plecom skyvkajúc,
započal: „Teraz ale za chotár!
Za hole! — Ďalej: za tie šmúhy až!
Kto vie z vás, povedz: koľko padlo ich
u Solferina? Koľkých zajali?
To bola rež, ťaj! Krvi potoky
a po nich mŕtve telá, brvná jak
vše u nás v príval… (Vyobrazoval,
sťa keby sám bol býval prítomným;
kto zná, kde zlapal to? Však zvedavec,
i priekupčík čo: bludár po trhoch…)
Ty, Jakub, ten tvoj iste ražeň zjel
tiež…“ Zúpel onen: „Ešte neverím…“
„Len čakaj, vyčkáš…“ „Radšej, pá’ richtár,“
reč pretrhla mu vdova Črchľanka,
„mňa počujte! Tú škodu, prosím vás,
čo nám to v holi volček vyničel,
už zohnať dajte… Blízko Matúša:
i rada by som v jarmok prikúpiť
do párky —“ „Bude,“ Jób jej. „Jono, ty
i s boženíkom pôjdeš z dom’ na dom’…“
„Ďakujem pekne,“ riekla, odchodiac.
A Peter ihneď znova nadpriadol
niť svojich známostí. Priam načiaral
divákom v pochop prstom do piesku
i bitku totú, radiac kamienky…
Lež: „Čo nás po tom?“ Jurák prerval ho
zas. „Mechy duť choď!…“ zvriesknul. „Užveru,“
v to Elek, „lepšie: posťažujme sa,
čo koho morí… Ako zberieme,
ak máčať bude…?“ „To-to!…“ prikryli.
Tu k politike zahnul, znajúc, tá
že bratom chutí skôr. I poznámky
začali sršať… atipol na kňazoch
pre ,patent’, v tlupách vzbudiac súhlas tu,
tam nevoľu. — I bol by vysnoval
nejeden záver z onej pohromy;
no richtár povstal, blysli prilbice
pokoja-stráže…

     Behom doby tej
čo mládež? Tá zas buďto prechádzkou
alebo v pestrých sem-tam skupinách
vysedovaním družne preddomím,
laškujúc, popevujúc, krátila
si dlhú chvíľu: jak to v nedeľu
vše na dedine býva, slniečko
keď usmeje sa. Zhon, šum veselý
hor’-dol’ —
     A Gábor?
     „Odpočívate?“
s tým prívetom bol vošiel u Klockov
do záhrady, čo miernym svahom sa,
zdĺž plota kríky, mladé jasene,
rozprestierala pred chalupou. Tam
na lávke podstenou si sedeli
Klockuľa a syn Juro. Na oslov
ten privítali rúče Gábora,
ponúkli sadnúť. „Oddychujeme;
veď zíde sa,“ mať riekla. „Vlastne, ja
len — Juro musí.“ „Musí?“ Gábor k nej.
„Nuž, šaľo; včera s ďatelinou sme
robili, prišlo náhle ostrvu
opatriť z hája: zaťal do nohy —“
„Ah-ah — a veľmi ublížil si si?“
„Oškúlil leda; ani spomenúť
nehodno,“ Juro na to; zhíkol však,
hnúc nohou. „aťastie, braček, šťastie aj…
A kde vás viacej? —“ Slovo prejala
mať zas: „Nu, Jano u richtára kdes’ —
a dievky brúsia… U vás nového
čo? Mama ako? Dobrý mala ľan?
I zdraví sa…?“ „Hej, bohu ďakovať.
Tato je tiež tam na porade —“ „Náš,
keď zháňač bol tu, ledva vyhriebol
sa zo sena…“ „Hja, kosba cez týždeň
vymorí…“ „Horký!“ pohnieždila sa
i divom tloskla: „Poľovali zas!
Dva dni až zmárnil v horách s Farkaši —“
„Ak len nie darmo. — Pravda, zveri dosť,
sťa oviec je sŕn —“ „Parom ho tam vie!
Tú jeho škrabňu ver’ už zašmarím
raz do studne…“ „Dá druhú, lepšiu pán;
tak chýrny jáger to aj zaslúži…“
„Veď ale mešká čas i robotu!
Toť, syn sa mohol neobkaličiť;
že mraky hnali, kliesnil v náhlosti —“
„Však predsa s pánmi povoľkať si môcť,
si z jednej misy s nimi ujedať:
to hónor…“ „Čo nám z toho?“ „Noženo…
aš!“ zoháňal sa. „Či vás včely tie
vše nepoštípu?“ „Neboj“ okríkol
ho Juro. „Len ju nedur, odletí
i sama —“ Práve v uhle záhradky
pod strieškou viacej úľov stálo ich.
A každý klát mal ľudskú podobu:
ten bohatiera kéhos’, z kolčavy
i s forgom kolpak, pozor orličí
a metlistý fúz (vari Jánošík) —
ten mnícha zas snáď, lebo v kutni jak
bol zakuklený, sotva trčal mu
nos, potuteľný škľab dlel v kútkoch úst;
hneď na kraji, jak strážou, patrne
si strmel husár: čákov pripätý,
mentieku plecom, v zhyboch prez šable
rukoväť — len mu podhnať paripu,
by cez plot cvalnul; ďalej matróna
kás’: sčesaný vlas pekne nahladko,
ač pútec šíry, preds’ líc ružových
i bucla — pri nej panna, dcéra snáď
jej: rtíky drobné, k bozku stúlené,
unylý pohľad, túžbou zrosený,
čajs’ mladucha, bo s vencom na hlave…
(Tak kumštár mlynár dolný strúhať znal:
brat Klockov.) A kde ruky prez život
zlúčené mali, tadiaľ otvorom
bzik! včielky premávkou, i honili
sa po kvetnici z kvietka na kvietok,
a stretali sa, s bzukom uchodiac
a vracajúc sa s vzácnou korisťou —
„Ľaď!“ poukázal Gábor vdol, „nie to
tam Zuzka? Žofka? — A kto ozaj ich
to sprevádza?“ I Juro prehodil:
„Akiste Farkaš mladý; otca var’
zas zaneprázdniť —“ „On je!“ zasmiala
sa matka; v kline ruky, uprela
aj zrak. — „Hľa!“ Gábor chcel čos’ dotvrdiť,
no premlčal; len vzbĺknul: vari že
mu na um zišiel výčin trojičný —
„Už idem,“ vrkol. „Ale pobudni…“
zdržiaval Juro ho. „Nie, Jurko môj,
som na prekážke. — Prídem druhý raz —“

Bol vskutku Aladár, v šat lovecký
odený strojne, v pravej s korbáčkom.
Tým šmižkajúc si, stálou rozpravou,
do smiechu zrejme, bavil dievčence.
Jak ale zblížili sa: „Zuzanka,“
preriekol hlasom zvučným, rozmarným,
„ej, krásne máte kvietky v záhradke!
Čo, kebych prosil aspoň o jeden? —“
I zapýrená, ledva hlesnuvšia,
že ,vďačne’, zbehla kvetným ku hriadkam —
„Jaj,“ strnula, „už niet tu klinčekov;
len rezedka, i muškát, ostrôžka…
A mesačná len v pukoch ružička —“
„Čokoľvek,“ usmial sa, „vždy prijmem rad —“

*

„…A kde ’jdeš?“ „Nižej —“ „Ale s nami poď…“
„Nie —“ „Slúchni! Dávnos’ nebol na krúpach…“
„Len si ich trite…“ taký rozhovor
čuť bolo v jeden večer zimušný
na ceste, blízko domku onoho,
vpadlého starobou, kam zemianske
dievčiny schádzali sa na priadky
(ku vdove Lackovej). Kol na nebi
hviezd splývavý jas. Temne nad hlavou
plul plný mesiac, ľahkým závojom
vše priclonený unikavej hmly,
a v jeho svetle skvitlé osuhľou
sa stromy skveli, sťaby z krištáľu.
Mrazilo silne; pod nohami až
sneh vržďal —
     Ten, čo bol sa odlúčil
od súdruhov tak svojich bezmála
a leda fľochnúc k domku, z jehožto
oblôčkov kýval mihotavý žiar,
dol’ dedinou hnal krokom chrupiacim:
bol Gábor.
     Včude vôkol svietili,
ač hlásnik len že prešiel s deviatou.
Však nemožno aj, aby tam, kde tmel
sa oblok, vo snách boli dleli už;
tak bude: ženské sem-tam po priadkach
šúľajú pilne nite; mužskí zas,
jak trávievajú v zime večery,
čo usadlejší najskôr v susedstve,
u kmotra, švagra… budú posiedkou,
tam pofajkať si, potrkotať kus,
kým iní, totí neviazanejší,
istotne známy dusia mariáš
i lomozia, či zrovna bújajú
(môž, kúpa, sprava… či len obyčaj)
po krčmách —

     Stúpal rázne, krátky tieň
ho obskakoval, tlmiac srieňu blysk,
jak okľukami fáral: pred jedným
až domkom zastal sprudka, akoby
bol zarazil sa (vedľa Habáňov
,u studne’). Z okien šprihal ohňa svit
i lesinou si tančili záhradky,
na chraniač brnkol stadiaľ omrzlý,
ním zjagotal, až konca dosiahnuc,
uskočil kamsi v svetlo mesačné.
Lež ani nie to bolo, mládenca
čo pribavilo schvíľu; skorej, že
naslúchal, z izby jak znel spevot, vraj:
     ,…Bielená košieľka:
     šila ju milenka,
     šila ju prez týždeň,
     plakala každý deň —’
(I znel, čo viac, tak tklivo, trúchlivo:
snáď spomenutím tých, čo mladistvý
svoj život nechali toť na vojne.)
Tam zasa dievky zdola priadali
rok po rok, zdávna vrstva za vrstvou,
i matky iste priadok terajších.
Len umĺkli však, Gábor schytil sa
a dnuka vpálil. Vzbĺkol ohníček
v kozúbku jasno, vari vznietený
vtom kroz niektorú suchou kolčinou,
spukotal, ziskril; vôkol na kužľoch
sa slučky schveli z pestrých galúnov;
môž, každá z priadok kohos’ čakala,
i trhlo nimi: hádam prichodí
on… „Dobrý večer,“ riekol. „Snujete,
ej, usilovne? Ani pavúci —“
„I ďakujeme,“ Marka od Blažkov
mu odvetila, „nuž toť, musíme —
aak nech sa páči sadnúť…“ „Aby ste
driemali lepšie, ašak?“ „Ľaľaď ho:
prú chvála, a už…“ „Nič to, dievčatá,“
sa zasmial. „Predsa nemôžte vždy priasť
sťa kolovrátky, priadky zakliate;
kto by vás nútil?…“ „Ale odmusí
ten iba, kto nás príde zabaviť,
šuhajík švárny — nie hen z Kapušian,
ten kýsi z grísy ak… tak!“ odsekla
dievčina, blízko kochu sediaca
vo tôni (mrdkala snáď pačesy
či klky tam). Kol chichot tlmený, tým viac, že
„Už zas trepeš…“ z prípecka
ju pozahriakla stará Habáňka.
„Tak? Dobre!“ sadnul k Zuzke Klockovie,
odtisnúc sestru jej. „Nuž bavme sa…“
Tá, rozpačitá, kryla za kúdeľ
si tvár, čo na to riecť mu, neveriac.
On však poza kúdeľ, akoby
v hre o kukučku, zrakom stíhal ju,
a postihnúc i žmurknúc šelmovsky:
„Praď,“ duril, „Zuzka… šúľni skoro! Vŕŕ…
Či odmeniť ťa? Tak sem vreteno,
sem! Na moj’ hriešnu, tak ho zašúľnem,
že vrňať-brňať bude do rána!…
Nuž a vy (k ostatným), čo stíchli ste?
Čo nespievate, štebocete, há?
Veď stará mať — šak veru nebráni?…“
Však úsmech iba v obličajoch kol,
osvecovaných žiarou kozúbka,
mlk ďalej; len rúk hmyr a vretien bzuk.
„Že anjel letí? Ba hej! Čertík skôr…
Nuž, idem —“ Vstal aj. „Vidím, kazím vám
len vôličku, tú zlatú, jarabú,
len prekážam…“ i zapäv halienku,
von vrzol. Vedeli však, čo s tým chcel:
a Zuzkin kužeľ už bol v pitvore.
I sama pošla za ním, zhanbená —
„Len ktorý zdolie?…“ vrkla ktorás’ hneď.
„Veruže Gábor nikdy!“ Zuzkina
tak zdurne sestra, ručník zháňajúc:
pre Zuzku iste. „Nuž, var’ dáky pán?
čo, Žoša…?“ „A čo koho do toho? —“
„Pst,“ viac ich na to. „Radšej zanôťme…“
„To, moja. Lenže akú, keď sme ich
už prespievali celý spevník? Hľa,
i chripím už…“ (Tak prvá speváčka,
priam u kozuba; prikladala naň
dnes sporiadky: kmit jeho liskotal
sa na vlasoch jej hladkých, počerných —)
„No, veru (jej tá tam), strach! Za núdza!
Len by sme iného tak mali dosť,
čo pesničiek! To rastie v národe
sťa tráva za humny, sťa jelšina
u potoka. — Mne aspoň hemžia sa
na mysli, ani… Ak chceš: vymyslím
i sama jednu, zvláštnu…“ „Počujme!“
vykríkli dievky. „Nejdem, bojsa by
vás… puklo, stará totka hen by tiež…
Však takú, čo sa lepšie hodí sem —
no, ťahaj, sestra, ju — ver’ na slinku
ti potom dám —“ „Z tých kyslých plánčat var’?“
„Oj, sladkú sušienku: vieš, v štepnici
z tej u brezy… Máš! Bodaj — z umu mi…
Ba tu je!“ Zdudala. I spievali:
     ,Išlo dievča po vodu
     cez zelenú záhradu
     Prišiel pán:
     zabil džbán,
     aha, mhm, zabil džbán…’
Kým ale takto nôtil dievok kruh
o džbáne rozbitom — jak želelo
dievčatko za ním… pán zas náhradou
jak dával dukát, záprah, kaštieľ mu,
však márne: žiadnym neodškodnil ho,
len keď mu vlastné srdce obecal —
za ten čas Gábor meškal pod stenou
so Zuzkou družne, tíško dvoriac jej;
len mesiačik čo slúžil svedkom im,
na ciagľoch hrajúc-plajúc ústrešia.
Jak zhovárali tam sa: jeho zvlášť
otázka jedna v jazyk svrbela;
i už stál na tom, že ju upraví
ku deve, spýta sa jej úprimne,
od srdca… ale vtom štrng hrkolcov!
Cval paríp zdupkal cesty zákľučím — —
Sprež panská, len tak kone fŕkali;
korbica ni sen mihla povedľa,
pár ľahký závoj zvíriac vo vzduchu.
Ta uprel zrak a Zuzka zosŕkla —
„Len kto to, nevieš?“ riekol. „Sedeli
dva nazad; jeden zrejme vyhnul sa,
sem do oblokov kukal. — Mne sa zdá:
var’ Farkaš…“ „Najskôr, otca priviezol —“
„Zas poľovačka? — Mnoho chodí k vám
a…“ nedokončil; dojem na tvári
jej skúmal mlčky. Ona pozorom
však v lunojasnej blúdiac diaľke kdes’,
prestupovala z nohy na nohu
ni húska, odev pritiahala — môž’,
premrzla, a či netrpezlivosť? —
To zbadav: „Zima ti?“ sa opýtal,
bys’ neprechladla bojsa…“ Ale ,ah’
ledaže slabé hlesla. — „Tak choď dnu,
iď, Zuzka,“ dodal tupo. „Dobrú noc —“
a rukou zajmúc ciagľov celý šiar,
že s druzgom-trkom na zem kyckali,
odtiahol.
     Hore cestou zamieril,
zhuchkajúc. Silným kráčal rozmachom.
Však krátko. Lebo táže sánka: huš!
vtom podľa neho; za ňou vrátil sa.
A dobre hádal: práve zastala
pred chalupou, kde priadky. — Zostúpil
ktos’ hupkom i priam zmizol vo dvorci,
a kočiš pohol síc’, no zľahka len,
čajs’ kone zatiaľ baviť prevádzkou…
Nevošiel Gábor dnuka, ale hneď
za studňou, sňav jaks’ v spechu dverčiatka,
od záhradôčky šupol. Odúchnul
na okne špárku si, i sčupený
po izbe držal priezor. — Aladár
bol, poznal ho: mal oblek sedliacky
na sebe: belásky ni sneh, i čos’
sťa opaštek by s praciek blyskotom,
halienku plecom, ktorej krielcom kvet
až horel vo svetle. — Stál stred izby,
pred Zuzkou zrovna, hlavu schýlenú,
a pravej prstami, z nejž zvíňal sa
košieľky rukáv beloskvúci, fúz
si prihládzajúc, s ňou sa zhováral,
žiar tvárou. — Ona, ruky na kline
s vretienkom, pilne naslúchala mu;
ostatné tíško nite točili,
len sestra jak by rástla hrdosťou…
I Gábor, trebárs zdal sa nevrlým,
bo vše sa zrušal, trknúc do steny,
bol iste by i ďalej sliedil tak;
no ženské prikvitli vtom ,pod oblok’:
i limec vztiahnuc, umkol —
     Pozvoľne
si vykračoval, zrejme v myšlienkach;
kul snáď čosi —
     Stretol ,spravené’
(maškary): Turka s hrozným turbanom,
v kaftane ligotnom; mu u boku
aj Fatimu kús’ v hustom závoji;
ozrutné babsko zápäť, s životom
ohromným, blízkym sťaby pôrodu.
Za nimi ženštín tiahla hromada,
zababušených; kŕdeľ detísk tiež,
čo po návšteve zakuklencov toť
zhabali odev-obuv po starších
i z chalúp vyhŕkli, ich sprevádzať,
i odŕhajúc, v piastky dúchajúc,
s povykom tlačili sa popri nich,
hneď zas sa sklbčili i ruvali
po snehu družďavom… A náčelník
ten na Gábora zjakal štekavo:
stáť rozkázal mu, spoza opaska
utrčiac handžár (piestik nebodaj);
Fatima v náručie ho vábila,
mu bozky hádžuc, s vzdychom pokážuc
i na mesiačik; ,ech-ech’ stenajúc,
ku nemu valila sa babizňa,
ba celý sprievod naňho útokom
dorážať počal v hlučnom rozruchu:
no Gábor klinom sformovaným z rúk
už vrazil do hŕby, raz rozovrel
ramená sťaby v rieke plávnutím
i nával rozdeliv, tou prietržou
brnk! prešmykol sa, i bol z klepca von!
Sa zrehtal obďaleč: „Keď odvaha
vám toľká s chlapom sily pomerať:
tu príučnô vám — pozbierajte sa…
cha-cha-cha…“ Lebo vskutku, z oboch strán
nejedno skydlo. Baba tehotná
zjachtala: „Bodajs’!… Babi-hlavnicu…
Ten kolodej…“ A odalisku si
zodvíhajúci beg sa zahrozil:
„No, počkaj, šelma! Prídeš medzi nás…“
„A na ,ostatky’ každá dá ti kôš…“
hlas spravel. (Bol ten Evky Petrovie.)
I bral sa ďalej —
     Len že došiel však
pred krčmu, občul, jak sa skrbalil
ktos’ dolu schodmi, stadiaľ idúcky.
Za pádom zmrmlal, zaklial najskorej.
Aj zrepetil sa jaksi, o stenu
sa podpierajúc, v závej hupol, i
ňou tackavo sa brodiac, konečne
zo tône vyšiel. Bol chlap. Rukami
sšermoval zrazu, škrekom zanôtil:
     ,Pásol by ja kozy,
     ale mňa to mrzí…’
V ňom Gábor poznal — otca. Zmrznul až;
nevedel, čo má: dať sa znať, či ísť?
No aimún, ako práve vytiahol
to ,mrzí’ i ,hop!…’, chcel var’ poskočiť,
vtom bác! zas: možno, vykĺznutím aj,
sa ustrel koľký dlhý kraj cesty,
a čoviac, hlavou zaryl do jarku,
že zrovna skrepčal, zdruzgal v povetrí,
vo snehu trepal sa i čeperil,
spľul, zbrblal zádrhom jak. — Skočil syn
na pomoc. „Tato, tato, hore sa…“
potichy zvolal, otca ťahajúc,
až postavil ho s tiažou na nohy,
     oprášil, temä pokryl čapicou.
„I krvácate, lalaď. — Kdesi ste
sa tlkli…“ dlaňou ošuchol mu slych.
„Keď ona žerie — i ja — i ja — i…“
ziíkal aimún. „Budeme sa mať,
huj! znamenite — Ale — ber ju čert!…
,Že každá kozička…’ A kto si ty?“
„Či nepoznáte ma? No — poďte, hej,
pomaly domov…“ „Pôjdem, ale sám,
sám! Sto striel… S tebou netúlavam sa —
Neovoniavam — ošmrd…“ „Nedbám, len
stúpajte —“ „Ja dbám!“ Ruky rozhodil:
„Choď… Psia mať…“ „Poďte tíško, poďte…“
     „Choď!…“

*

A o pomere Zuzky s panákom
už predtým skrsli chýry v dedine.
Z úst do úst to šlo s všakou obmenou,
s prídavky priazne, zloby, závisti:
nu, írečitá babská praktika,
jejž počiatku i stokov, dosahu,
jak u mokrade, nevystihne nik —
Vraj: poľovačka zrok len! Alebo
i ona: srnka predsa… potrafiť
ak môž’ ju, dobrú chuť. — Vraj, cipkať sa
obidvom dievkam ľahko, z kešienky
keď Farkaš posýpa… Ver’ mrzká vec! —
No, brať ju bude vraj! — To, na Vida!
Keď voda nahor pouteká, keď
na tŕňoch v stráni bude hrozno, kde
toť zapadá, tam vzíde slnce, keď…
uverí. Pán by takú doviedol
si do svetlíc?… Ba! Znáte, kmotrička,
ich obyčaj: smiech v tvári, v srdci hriech…
a potom mužom hajdúch, komorník —
— Hja, zázraky sa vždycky stávajú…

*

Mladý pán sa díva oknom do trávnika —
,Čo tam vidíš, syn môj?’ pýta sa ho mati.
„Krásny, matko, kvietok! Ako zora vzniká;
a keď rozvije sa, slnka blesk on zlatý…“

,Synak, takých krások dosť u cesty všade —
Iný ja pre teba viem kvet, rodom spolný:
vzrástol, skvostne kvitne šírom na ohrade…’
„Nechcem cintľavý kvet; len chcem kvet ten poľný…“

,Synku, poblúdil si…’ „Pravú našiel cestu.“
,Krv ti zvrela mladá…’ „Ľúbosť to v rozvinu…“
,A tú mi chceš priviesť — hrúza! — za nevestu?’
„Ak nie tú, tak matko: nikdy žiadnu inú! —“

,Preboha! — Je sprostá, z biedy brložiska…’
„Srdce má nad zlato! V duši kryštál viery…“
,Svet si pôjdeš obzrieť…’ „Zostane mi blízka —“
,Zabudneš ju; musíš…!’ „Možno: na cmiteri.“

,Na cmiteri: čo to, ako?’ zmrzla ľakom,
zvrávorala — ,Čo ti hlavou preletelo?’
Syn sa trpko usmial, patriac za oblakom:
„Len preletieť môž’ …jak vyviedol brat Belo —“

K manželovi behla. ,Och-jaj! Zabráň pádu…
Otcom vystúp! Ináč náš kmeň, rod sa zvrhne —
Márne pokazujem panskú na záhradu:
poľný len chce kvet…’ On: „Hlavaj! — Nech si strhne —“
U Klockov iste hodne tlelo to
očakávaním, túžbou, žiadosťou;
no pod pokrývkou.
     Neraz z domácich
ten-onen rád by sa bol pochlúbil
— tak ho to v hrdle pieklo, klalo v bok —
i odkryl ľuďom zvláštne tajomstvo:
Aladárovu známosť so Zuzkou;
jak on, pán, vážne zalieča sa jej,
čím diaľ, tým tuhšou láskou rozžatý,
ju vyznačuje sťaby princeznú,
jej korí sa, ju sľubmi zahŕňa,
i keď ich splní: Zuzke odrazu
jak mimoriadne šťastie zasvitne,
ni slnko spoza chmár — veď prečarí
sťa v rozprávke sa, kúzlom akýmsi,
na paniu, člena slávnej rodiny —
I oni takoj v cene podskočia:
svet celý na nich nechá pozor svoj,
len pohltiť ich! Ale nezhltí,
bo vtedy už k nim hodne vysoko
by musel: nemá takej rebriny…
Lež zavše skoro zvládla obava
u neho, takto umysleného,
kýs’ ostych, ktorý ústa primkol mu,
než stačil by bol rúšku nadvihnúť —
Ak preds’ len všetko to je bublinou,
čo v chvíľke tejto skvie sa, ligoce,
v nasledujúcej zhasne na veky:
čo potom? Hanba, posmech bez konca;
kde do hory sa utiecť, pod zem vliezť…
I plameň, z krbu už-už vyšľahlý,
zas — ohrebli ho — ľahol pod popol,
tam žral sa, ďalej dusil —
     Ani len
hen Jurákovej, ktorá bola preds’
Klockovej sestra vlastná: ani tej
nezdôverili sa, keď prišla raz —
bo čula reči, ba i pomluvu,
potvárku špatnú — celá zhrozená
sa o to schválne k sestre dozvedať.
„Veď toto slýcham, Zuza! —“ vyjakla,
sa na štít oprúc — — „Tvoja staršia sa
vraj s pánom zvlekla!…“ „Never, Žofia,“
Klocková na to rázne, prikrútiac
na krosnách návoj. „Never klebetám,“
zopakovala, vzozrúc na sestru
s úsmeškom. „Tebe ide do smiechu?“
tá v podivení. Oná avšak priam:
„Nuž, mám sa hádam o zem hádzať? Mám
s jazyčnicami oškliviť sa?… Svet
bol mrcha, mrcha je i bude vždy! —
Keď zomele mlyn, i hurt prestane —“
„Nie: klepať bude čo i naprázdno.
A bez vetra, vieš, byľka…“ „Verže viem.
Však viem i, odkiaľ fučí. — Závisť: to
ten bachroš, mech…“ „Skôr pýcha nadúva —
Veď toľko vláči sa k vám…“ „A či mu
ja zbrániť môžem? Pána znevážim,
sťa parobkovi pričapím mu var’
pred nosom? Povedz… Ty tak? Neverím —
Dosť hundrala som: s poľovačkami
čo všetko Jano zanedbáva si,
i na zdraví že môž’ si uškodiť —
neosožilo: ani hnev, ni rev…
Nuž, pre mňa, nech tam — Viac už nedudrem —“
„A kde je švagrík?“ „Paromže ho zná!
Kdes’ za hlucháňmi lozia v Minčole —“
„A dievčatá?“ „Tie zbehli do mesta.“
„Kupovať, ašak? — Blízko Veľká noc —
Ej, moc tých parád, Zuza…“ „Máme zač,
Žofika, máme! — Jano zarobí,
veď zaslúži aj toľkým honením —
nejeden dukát…“ „Nože, pozor daj…“
jej pohrozila, vstanúc. „Podbehneš —
Toť, Diežkulina ako obišla…“
„Nestar sa,“ chvatla bidlá, prisekla.
I tkala zatým, len tak trnul stav,
čln pstruhom mihal, húdli podnože,
tvár celú v blku. Ale počali
sa nite jej skúbsť zrazu, z nitelníc
vše ledva vyhrebla ju — „Bodaj ťa…
Ký beťah? Urek dáky?…“ Batôžkom
si šatky drmla. „Pliaga… kdeže si,
i s pliagou. — Aha, tu si…“ lapla niť,
odžuvla, chvatne stokla cez brdo
i nadviazala. — „Ale žičím im:
nech rozpučí ich všetkých od jedu!
Na kolomaž bár, nech…“ sa schechtala.
„Nech!…“ bacia bidlami —
     A dievčence:
tiež ani samým sesterniciam by
neboli priznali sa úprimne,
čo sa to u nich kutí. — Koľko ráz
len koľvek, najmä v časoch posledných,
a všehdy rovno vyobliekané
(— i vskutku: hodváb len tak šuchotal
si na nich, hrali stužky poletom:
šperk blýskal z ušiek, hrdlom — u staršej
i prstienkov skvost…), kedykoľvek sa
tak ukázali na svet: Zuzka vždy,
na líci zápyr, sťaby splašená
sa zdala — mžikotal jej svitný zrak,
jak pred šľahom by biča zľakaný —
vlas plavý spružnel, zvlála záponka,
len krielcami hnúť, vzniesť sa holúbkou,
tak diváctvu ujsť. — Kdežto Žofka, tá
sťa regrút stúpala si popri nej,
až vrzalo to, pery oduté,
vzpriamená príkro; bielym ručníčkom
(vyšitým pekne) pohadzovala
si v chôdzi, stranou fľochla zmrašteno
vše, výzyvom jak, v borbu s kýmkoľvek,
či zahrozením: Netýkaj sa nás — —
I preto var’, by vyhli výzvedom,
otázkam všakým, dotieravému
podchytávaniu, snáď i narážkam,
začali vposled uťahovať sa,
od spoločnosti bočiť — samotné
si vychádzali: pestrých vážok pár
jak ponad vodu v leta sálaní,
sa slniac, pávmi vodiac, dvoriac si…
A to druž pohlo. Zvlášte mládencov.
A menovite totých zhora: — Ľaď,
vraj, aká pýcha lačná, nadutosť,
ba neprístupnosť zrovna… ani by
ti u dám dákych! — Miesto, aby ich
tešilo, keď sa o ne otre kto,
sotva ti škrknú slovce, zmrdajú
sťa ryby chvosty — mrnky, potvory…
Sšomrali zavše, nech tak zočili
ich hrdopýšiť sa, či vedľa nich
keď devy prešli. Dali priechod aj,
kde a jak mohli, svojej nevoli
kýms’ fígľom, výčinom.
     Tak Juro, brat,
nedávno obstál.
     V jednu nedeľu
popoludní, priam z jari, ledvaže
obsychlo, trávky prvé cíperkom
sa vykľúvali, na Záhrady hor’
sa vyrojila chasa dedinská
v rozpuste hlučnom, s krikom, jasaním:
po nadpradenej piesni škovránkov,
po jarkov rozviazanom blábole,
výkuku prvých krások briežkami,
po vetierkov kol strečkoch laškovných,
po múšat zbrnkaní jak zbývalo
by bolo ešte jaro pozdraviť
i toť ich šantom, plesom, rozkošou.
Ich občul, zbadal Juro, po sádku
sa sem-tam plantajúc. I príkradom
podišiel takoj — pripojil sa k nim.
O ,longu métu’ zhodli sa hrať; aj
na tábory sa podelili hneď.
„Tu máte pílus,“ Karol vykríkol,
„netakší! Vidzte…“ popod nohu ho
vozvysok mrštil, lapnul. Zvidel sa
napospol — (atyri riadil cez zimu
sivone, česal, až sa zlienili
ni lasice: nuž hŕbu nazbieral
z nich srsti. V teplej vode zgniavil ju
do gule stuha, pekne mriežkavo
i obsačkal: i bola ozajst z nej
na podiv lopta.) Pristúpili k hre.
I po vyrážke silnej vysoko
sa lopta niesla ponad svieži luh,
zažiariac v slnku sťaby povetroň,
oblúkom malebným — ju chytali
tí ,nižní’ opreteky: kustriac sa
ňou, zlapanou, z tých pyšných, vyšných, čo
od stanice sa zavše rozpŕchli
a kľučkujúci métu obehnúc,
ozlomkrk vracali sa niektorho
kdekoľvek trafiť, ovšem ,buchtou’, že
by neodtajil. Práve nastúpil
jak vodca Jonáš, loptu zarážať,
a Juro skočil podšmierať mu ju.
„Aleže, čuješ, rúče podhadzuj,“
nakladal onen. „…,Kampa-svieca’… vieš?“
„Na rozkaz, čida —“ Juro s rehotom,
a šiky-miky stváral. Nakoniec
ju podhodil: a Jonáš drúčikom
aj rypnul v ňu, však už či nechtiačky
či naschvál, vtom i Jura začiahol.
„Joj!…“ zjojdal tento, cmuľknúc hánku si,
„ty trubač! — Takô ti priam vysolím…“
i zahnal sa. „Čo?“ Jonáš postavil
sa v odpor, zbledlý. „Chceš tým drúkom viac?
Hneď zgegneš… čo si hľadal, máš i drž…
Teľacník! Mrmaj! — Kto ťa volal sem?
čo medzi nás sa štúraš? Keď si pán,
keď Farkaš kamarát ti — švagor a
či ký hriech: pakuj! S ním sa voď a hoň;
di, sedlaj trlicu —“ „Kuš! lecikto…“
zareval Juro. I sa zrazia ver’,
nech Gábor nepriskočí, ktorý, hru
sledujúc, sedel na prievore. „Hop!
hô, chlapci! Rozum! — To by najkrajšie
z hry do bitky… Ta, hrať choď, bratišku;
a Jurko, nechaj ich, nech bzíkajú —
Poď, sadni ku mne…“
     „Kážu — maminka,“
vtom žugan Boldkov skuknul (pohrobok),
priťupkav zadychčaný: o tráčku
len jednom nohavičky obdraté,
so štítkom puklým čiapku, z kapčekov
von prsty — „A čo kážu, Lacuško?“
ku nemu Pavol tíško, s úškľabkom.
A chlapec smrknul: „Stoly prikrývať —“
„Nepovedz — A čo bude? Hostina?“
Podskočil chasník, až sa kapec mu
dopoly vyzul, vyhnuv odiedzky
si okraj k šiji: „Veru — olevrant…“
„A všetci máme ísť?“ „Ná! — Gejzíček
len, Poldík, Marek…“ (Všetko šarvanci
po Boldkovi: čo s kŕdľom chlapcov prv
kol močíl strkali sa, do žabích
šturkali perín, žaby triafali,
až zunujúc to, vzali hrať sa tiež
o ,purgu’, šibeň preskakovať… vresk
a lomoz tropiac pritom k ohluchu.)
A Rudo, tiež syn Boldkov, najstarší,
už na mieste chlap, cepáň vychudlý,
chlpatých obŕv: „Hybaj, braček, k nám,
poď…“ s prívetom tým zajal Gábora
kol hrdla ramenom, i ťahal ho,
bár protivil sa. — Sotva zišli kus,
sa ozval chachot. „Len čím prikryjú?…“
„Posteľnou plachtou ak —“ „Skôr na stôl čo,
to hádka!…“ „Čír čajs’ s kosťa-osťami:
a Rudo, skyckajúc si podbradník,
,pieratko’ — povie —“ „Ale Gábor — hosť!
To znamenie —“ „Ťú! Ako na nebi?“
„Ba — na povale ibák Boldovie:
cŕk! škárami…“ „Hja, sestry: frajle dve…“
„Len ktorú mu!? Tú doma, machyňu,
s tým šľapom ťavím, a či zo Zámku
hen roztomilú kňažnú?“ „Obe var’…“
„No ciťte: iste závisť frfoce
z vás. — Menej žlče, viacej žičovstva…“
„Zdrav! Nech si má!“ vraz skríkli; smiali sa — —

Len Jano, otec, zdal sa nevedieť
o ničom. Vídal síce: Aladár
že zabáva sa zhusta s dievčatmi,
ich v práci pretrhuje, nakára
zvlášť Žofku, škádli sa s ňou — kým on sám
sa k poľovačke strojil, hotovil,
druh opatrný. (Neraz zvolajúc
na babu: Ešte toto, onô mi…
A ona ani kaňa sliedila
od kúta do kúta, ho vypraviť,
jak načim — jedným uchom avšak vždy
prítomná bola dcér tam zábavke:
čo a jak Zuzka jemu odvráva?…
I kukla vše ta, tloskla s záľubou —)
No všetko to mu bežným, zvyčajným
predišlo celkom, šumom vetierka:
chvíľ márnych medzi ľuďmi roztrusom —
On pán a mladoň — dievky naoko
var’ trochu — snadný postret, pohovor:
i keď mu ďaka, nechže trkocú
si spolu. — Beztak reči daromné
to: okrut návlak — dnes tak, zajtra vzpak —
či ako hrušky, ktoré z konárov
nad plotom vyhlých vo svet skyckajú.

— Domáci tobôž pred ním mlčali;
syn Juro, môž’, tiež zmýšľal ako on.
A občania: len jemu jedine
by za všetok svet ani zďaleka
neboli ublížili. Ctili ho
i vážili si. — Riadny hospodár
bol, včelár k tomu chýrny (lovec že
až náruživý, ani nespomenúc,
bár vesť šla o ňom: všehdy jeho je,
čo vzal raz na mušku); muž striezlivý
i rozumný… Keď zastal kdekoľvek,
ni jedľa vztýčiac sa, nos orličí,
výrazné oko: hnedky upútal,
zaujal človeka, bo rečúc čo,
,ba nech som kujon…’ dobrodušne aj
doložiac v doklad, každé slovo mu
z úst s váhou upadlo, i trefne vždy,
jak zo strechy by kvapka v jamôčku.
No nad to všetko viac čo značilo
i vpravde dodalo mu vážnosti:
slul felčím aj, znal radiť, spomáhať;
tak ľuďom osožil, či pri statku,
či keď ich samých mrcha nehoda
pricvikla…
     Toť: i včera pribehlo
od Ferda dievča, ani zdivelé
(i šťastie, hneď že z rána, doma keď
dlel ešte: majstroval čos’ na klátoch
novučkých vnútri, vkladal… nové snáď
pre roje). Dobre vráta neskydli,
tak buchlo fortňou. „Poďte, ale hneď —“
„Nuž, ale horí —?“ „Totka aimovie
do vody spadla, dodrúzgala sa…“
„Ah! Idem zaraz…“ Tedy Terezu
to prikvačilo ten raz nešťastie
čihavé. Inu — z onej zápače,
kam zaliezala rada, vracajúc
sa, bezpochyby naťahaná už:
nie že by bola, ako prišla, tou
i pratala sa ciestkou poza sad,
lež — dozrúc najskôr, kúštik povyše
že šaty prali práve Čižmárky —
ku čomu, jak sa potom sčísťala,
sám Lucifer jej, vraj, len posvietil —
k tým zamierila, sťa stín vlečúc sa
výslním — s nimi poklekotiť si
čajs’, keďže zriedka slovo stratí s kým…
I na skalnatý briežok potočný
sa vyštverala jaksi, o topoľ
aj nechty zapárnuc. — „Var’ nesiete
nám frištik?“ zasmiala sa mladica,
až zúbky zleskli sa jej, prehodiac
vzad vrkoč počerný. „Veď od svitu,
ej! hodný kus…“ „Ach,“ zdýmla oná vtom
i polkla, hrdlom žily vychradlé,
„dieťatko — veru iba sebe, ľaď,
soličky trochu nesiem…“ bacla na
uzlíček zo zásterky — „trebárs som
zle spala, zle… (Čo sova zlupkala
očami.) Sťaby bolo dávilo
ma čosi, až strach!… No vy bohačky,
vám rozkoš. — Ja, toť…“ ústa prekriviac,
natrhlý skubla servianky cíp,
„sťa žobráčka…“ „Len Pán Boh bohatec!“
Čižmárka na to. I zas sťapkali
nárazom piesty; voda ligotnou
však prchla vlnou, odnášajúc pien
hasnúcu perleť, skrslú pri splaku
či z prešumenia prúdu kol nôh im.
Oproti sochou tŕpla Tereza,
sa pokniskujúc — až zas vyjakla:
„A moc háb máte?…“ „Verže ich je dosť:
od jari netu — krátko do Jána;
nebolo kedy preprať naskrze —“
„Ja za pol roka — pieram iba raz,
raz —,“ posepla sa. „Gábor, ten vám má
košieľky — krása; sťa kvet —“ Pokväcla
jej hlava. „Na moj’ dušu — sťa kvet… Juj!
Ten potok: závrat — Óvi… chytajte!“
i rukami len voslep zhabkajúc,
sa zavalila… Ledva vytiahli
ju z vody ani šúpu — odvliekli.
A Klocok prihnal. Sňal sa v pitvore
so aimom. „Zle je?“ Ten: „Bár radšej by
si obe čungy bola zlomila!
Nadobre, aspoň…“ „Ja, cit, aimko, cit!
Čo škodného sa komu prihodí,
vždy dosť je na tom, vždy!“ a do izby
spel ku pomoci — — I keď napravil
Tereze ruku (v pleci vytkla ju),
ju ošetril, kde skaličila sa:
ač stenajúca rán tých bolesťou —
kým obkladal jej čeľusť odretú —
preds’ po skráni ho šuchla medzitým,
i hlesla: „Pán boh zaplať, Janíčko,
vám, pánboh, ach. — A u vás ako tam?
aak zdraví všetci?“ „Chvalaž-bohu, hej,
sťa buci! — Len tak nech i napotom,
i nebude sa na čo sťažovať…“
„Dievčatá hodné — Zuzku ver’ by ste,
ach, za Gábora toť…“ Ten prudko vstal:
„Joj, mama! Mlčte — “ „No, nič,“ Klocok mu,
„viem, dobre mieni —“ „Veru,“ dodala.
„Ak za Farkaša hádam drží sa,
zle prejde: pán —“ „Nuž!?“ Klocok zdupnel až.
„Vraj, známosť…“ „Čušte!“ zas ju pretrhol
syn; doriekla však: „Vraví celý svet,
ach, celý —“ Pošiel Klocok schmúrený,
zaťaté päste —
     Doma vzal sa priam
vec vyšetrovať. — Nato zrobil šturc,
spor i súd náhly. Pušku schytil, vraj,
aj v zlobe: i vraj, počnúc so starou,
ich postrieľa tam všetky naskutku,
nech zavčasu sa, jarabice jak,
nerozlietajú s kviľom, povykom
po stavoch, sadom, v stráni — záchranou…

*

To nad dedinou mračné skalisko,
čo medvedicou jak by ozornou
zaľahlo priekom, zakiaľ povyše
zas druhé loptie si sťa ostrovid,
strihajúc ušami — to skalisko,
jak zhodí náhle habit pošmúrny,
sa v skvostnom zjaví šate, v mentieke,
keď prvé slnka lúče zbozkajú
mu chladné čelo! Jeho obličaj
jak splna zjasá! Vekov vrásky ním,
zvetralé šrámy, jazvy nehôd zlých,
hlod časo-zuba, hromo-klina vráž:
hneď všetko zaleje sa milotou,
že sťaby jamky v lícach mladosti,
kde hopkajú si neba s veselím,
o schovávanku smiešky bavia sa,
tak predídu. — Ten otvor — do dračej
vraj jaskyne vchod — žiara obrubí,
až ústami sa pozdá s perami
koralovými: prehovoriť len!
Ku slovu slovo stýbnuť hrkotom
prameňa čistým, rovným krištáľu —
len preriecť! — Vyriecť veľké tajomstvo,
čo zabalené a či zakliate
od pradôb drieme v prsiach braliska,
čakajúc reka príchod, na dotyk,
šľah jeho prúta odklínajúci —
Ten krovín porast v ľahkých oblúkoch
po rímsach, výklenkoch i cimburí
sťa obrvy by bujné, strážiace
nad očí skrytých v rokliach pokladom,
či zrovna samy mihalnice ich,
sperlené skvostom rosy bohatým:
čajs’ srdce tvrdé mu tak roztálo
pri zhliadaní sa s hosťom východu,
i plače, ovšem, slzy radosti —
Z temena zvislá tráva, cíperie,
jak štica: v nej sa hravo prehŕňa
dych rána svieži, čechrá, zhýna ju,
tým činom, môž’ byť, štekliac čela štít,
by svojej dume ťažkej, hlbokej
už výraz dalo raz, jak klenutiu
takému lebky večne prisvedčí,
šat vzletný, kráľovský… A dalo ho
var’: myšlienky mu vo svet vytryskli,
jak slncu paprsky, i s týmito
to ony zlatým vzduchu vlásením
snáď roztočili sa, sťa vlákenko
nemakateľné, viditeľné len
zrenici oka či tej duše: i
ich nebodaj to pilne spriadajú
vše priadky penaté, čo kolovrat
tam spešne krahulec, hor’ orol sám
dôstojne skrúca. — Ó, to tkanivo
len bude slávne! Hodváb lunivý!
Jagotný zlatohlav, sám rajský skvet!…
(Bár tomu rodu, ktorý v údoliach
kol rodí sa, spí nemluvňaťa snom,
bár jemu by sa dostal za podiel,
venečkom sľubným: pokryť, okrášliť
tú jeho duše núdzu, holotu!
V tej duši jeho malej, mĺkvej ráz
junáka, obra vôľu vzbudiť!…)
     Dnes
tiež splesalo tak tože skalisko
pri vzchode slnka v sláve, za jari
už zletilej. Kde aký malo kvet:
rozvilo všetky v ústrety mu. Preds’
ten najkrajší mu skvitol temenom:
trávnica mladá. Srpec v pravej (jak
by bola z neba ponočného ten
ligotný sňala), krížom prez ňadrá
vzad plachtu trávnu uviazanú, z nejž
kukali kvietky — sukňu upätú,
belostný spodníček: tak strmla ním,
sťa prikutá by na tú jeho tvŕdz,
a zánet v líci, v zraku túhy vlaž,
vlas skvúci kovom, stála — hľadela.
Kam? Obdivom snáď slnca na východ
nádherný, na svet v dúhy odený,
na vrchov, holí rannú velebu?
Či naslúchala piesni vtáčkov skôr,
ju, lebo novú, chcejúc nadobre
si v pamäť zaštepiť, by družky raz
ňou prekvapila, keď sa zamlčia,
zavijú zrazu v smútok…? Alebo,
ač zmysly jej preč umkli zdanlive,
preds’ vpravde v seba bola zavrená?
Jak otrokyňa viazla v okovách
pomyslov vlastných, stenkajúceho
u srdiečka, mu prudký strážiac ruch,
s ním bolestiac, tam diela matičkou
bezradnou?…
     Bola Zuzka Klockovie.
Sa spamätala; vzdychla. Vrhla srp.
V záňadrie s chvatom čiahla, papieru
vytiahla blanku, v balvan postrela
nablízku, opuku, i k tomuto
hneď prikľaknúc si, v mysli starostnej
čo vyhútala, napovediac aj
si tklivým hláskom, pritom osrkom
sa neraz schvejúc — túžbou do ústok
vše omočenou takto písala:
„,Som, ach, len dievka sprostá — znáte ma:
nuž odpustíte neforemnosť slov
i písma chyby… Pekne prosím vás,
bo pozdraviť vás aj, si netrôfam,
len prosím zrovna, prosím: povedzte,
čo máte na mne? Nie som krásota,
ak lichý kvietok z nášho prieloha —
nie z kaštieľa: len z tichej chalúpky,
spod striešky nízkej — ani vzdelaná,
nie bohatá… veď dcéra sedliacka —
Čo máte na mne? — Otec dozvedel
sa o všetkom. Sa hnevá, kľaje, strach…
zvlášť mater trápi… Nuž (tu vyhŕkli
jej slzy cíčkom, hlávku sklonila
až na kameň; no vzmohla sa aj priam,
sĺz pristavila tok —), nuž, nepríďte
viac, ach — A buďte zdravý, šťastlivý,
a zabudnite dievku, ktorá tiež
sa usilovať bude zabúdať…’
Však (vzhliadla prudko, temer v predese)
kto odnesie mi k nemu lístok ten?
Ty, sivý holube, čo kriela máš
tak bystré, ty? Lenže si bázlivý
a plašný tak. — či ty, môj škovránku,
čo vysoko vieš vzlietať? Ale var’
tiež radšej spievaš, než bys’ poslom šiel —
Kto? Bože!…“ vstala. „Nuž ja, daj ho sem!“
v zrub rozsadliny vyhupol sa i,
skok-krok, stál pred ňou Gábor, v tvári jas.
„Ty!…“ užasla až, odpla sukienku;
„čo sliediš za mnou?“ „Sliedim? Rada buď:
máš poštu… Však, hľa, ani netra: sám
preň ide si tvoj — frajer —“ Vskutku, vtom
priesekom valu jazdec vyletel
i prosto zbočil k nim. Bol Aladár
na bujnej paripe; jak cvalmo hnal
pomedzi zbožie i zas hroblinou
a kantár skvostný v slnku jagal sa,
za klobúčikom vialo vlave mu
volavčie pero. — Prihnal; zoskočil,
v čom ostrôžky mu u bôt vysokých
zvírili zvonne; vranca tľapol v krk,
ten strnul však. S tým uprel skúmavý
zrak na Gábora, ktorý vzdmutých pŕs,
na ústach úškľab, zastal nehnute
blíž devy, na skoku jak do borby.
„A ktos’ ty?“ zápäť opýtal sa ho,
bičíkom sšvácajúc. Ten, valašku
zas lapiac v hrsť, však vzdorne odvetil:
„Som Vlkolinský tak, jak Farkaš vy! —“
„To moja láska, braček! Po svojej
ta stúpaj práci —“ „Nejdem!“ „A čo chceš
tu, povedz?“ „Poviem: nuž, mám povinnosť —
Čo zvádzate, toť, dievku? Lebo keď
vy pán a ona jedna z našich: len
ju zvábiť chcete… No ja prekazím
vám rozkoš tú! —“ „Vidz, anjel-strážca!…“ v checht
prepukol Farkaš. Zuzke, chvejúcej
sa lístkom posiaľ, krv však šľahla v tvár.
„Kde myslíš, Gábor?“ zlkala, bolestný
na perách potrh. „Kto ti dovolil…?“
„Tak?“ ten k nej. „Dobre! Nechcem natískať
sa za obrancu, bohchráň! — Tvoja vec…
Keď zbytočný som, vďačne ustúpim;
nuž zbohom —“ aibnul dolu úplazom,
pred sebou šurd skál, rúcajúcich sa
do priepasti. — A Farkaš, sšomrav čos’,
už obličaj svoj zjasnil, pokročil
ku Zuzke s lichotom. Tá cúvla vtom,
sťa pred hadom by, zbledlá, zjašená,
až zjakla ,Gábor—’, vidiac nebodaj
sa holubicou voči jastrabu —
„Ej!“ zasmial sa, „ty bojíš sa ma preds’?
A prečo, Zuzka…?“ Strmla, v ruke srp,
jak v cherubovej meč by plamenný —
„Oj, neboj, ľúba, moja…“ krotil ju.

*

,Sloboda všetkým mojim národom!…’
Ten príhlas vážny, mocný, slávnostný
znenáhla zaznel z výšin prestola,
i jak by na deň veľký vzkriesenia
zvuk zvonov búrny v tupý ľudstva sluch,
jak hromu tiahlovalné dunenie,
otriasajúce vrstiev riad i sklad,
zdeptaný vekmi, v sypkosť úrodnú
ich vzrušujúce: s takým zanášal
sa burcovaním v ríše končiny.
A národy — hen od Álp vysokých
až po najďalšiu haluz Karpatov,
od Krkonošov k vlnám Adrie,
kde aký, väčší-menší, prebýva,
i najbiednejší — všetky precitli
z oloveného spánku, z únavy,
z mdlôb ťažoblivých, do nichž štátnická
lesť, opekúnska faloš, lakomosť —
vo svojich systémov to úskočných
spleť a zmäť, rovno sťaby pavúkov
schytralá háveď v siete múšatá —
ich zdávna boli takmer na zádrh
už opantali. — Oči zrosené,
vydýchol z hĺbky každý, rumenec
v zjav siný pojal razom, odvalil
z pŕs bôľnych žarnov kliatby, poroby,
osudu priepust vrhol: fantóm si
bol, výmysel len spupných šudierov,
mam! — Ním sa jak dym vzchytíš, rozlezieš
na mojej vôle kyn! A zhustneš-li
zas: v kladu nie ver’ ani v okovy! —
Nanajviac spršíš dažďom vítaným,
môž’ lejakom aj zhučíš, prívalom
na role dedičné, však odhučíš!
A ruky pilné zápäť zahladia
šľak jarkovitý tvojich stupají,
a opäť zeleň, klasy vzhúknu z hrúd…
Nie nákovou som púhou, podnožou!
Nie mošnou potu, krvi! Právo mám
i kovať v dielni vlastnom na šťastí!
Som časťou osnovy či správcom tiež
u krosien stavu: spolník ústavy,
zákonodarca! — Svojich síl a snáh
mne patrí zhrnúť zlatý výsledok!
Bezo mňa o mne nieto rozhodu;
môj súčin k dejstviu, k váhe prímet môj,
môj súhlas v chorál, k sláve i môj lúč!…
…A hlavy vzpriamiac, zo žalára jak
by prepustená na ten sladký vzduch,
vo výslň krásnu, — rozstrúc ramená,
nepamätlivé bied ni protivní,
len prítomnosti zachvátené hrou,
jej opojené muštom mámorným,
si, seberovné navždy, zbratrené,
kol krku padli radom; zavýskli
v svet zradostnene, techou vysokou,
jasotom šírym: Bratstvo! Sloboda!
Sloboda, rovnosť!… Uverili: nie,
zvon hesla toho, zunot prívetu
nie októbra to šelest pohrebný,
nímž ohláša sa padajúci list,
to rozpuk brostu! Miazgy žblnk i šum;
to jara tlkot! Ruchot, obnova,
ňouž žitie klíči, skvitá, zreje v žeň —
To popud, pošin z výšin vnuknutý,
čo za občana zdvihol otroka!
K človeka pleciam pripäl perute,
že živelníkom stal sa svetla. — Bo
lož, tmy to dcéra vlastná, po zemi
sa hadom plíži vždycky, slzký brud
za sebou, napred seba žihadiel
tykadlo klané: baziliškovým
tak zrakom gáni, číha na obeť;
či netopierom v postrach bojazne
v hre nemotornej bzíka kol uhlov…
Na človečenstva bralách, trónoch to,
jak na horských by štítoch, vznešených,
bez kalu, puchu, čistý musí viať
vzduch, ani krištáľ v tichom roztoku!
Veleba sídliť, najjasnejší svit
sa skvieť, sfér zunieť hudba posvätná,
koruna z pravých skvostov temenom:
pod prístreším jej rýdzosť úmyslov,
roj myšlienok čo medonosných včiel,
stálica-vôľa lúčov nemýlnych,
péč všestranná i vševidiaci zor,
pohýnajúci berlou v pravici,
všeláskou zabronelý obličaj;
na hrudi pancier spravedlnosti,
kam tlak ni dojem lichý nevniká;
hermelín mysľou, duchom z purpuru
plášť, svojho srdca krvou sfarbený,
i pravdy svetlý odtok na rtoch… Nie!
Tam vierolomstva, šaľby nemôž’ byť —
I nebo bližšie: vidí, počuje,
i požehnáva potom, kára skôr;
a jako práve jeho žehnatba
tam zvrchovanou mierou dopadá,
v jas nesmrteľný topiac ľudskú skráň,
upevniac na tvŕdz moci podstavec:
tak pokolení svorom najďalším
za károu frčí kára, s trestom trest…

— A príhlas ten, zvest jakby nebeský
s blahoposolstvom, kraje dunajské
v šír prelietav, i k Tatrám doletel:
v nich znásobil sa rujnou ozvenou,
k ich jesennému švistu pridal sa,
na jarný zmenil ho, vzlyk trúchlivý
však riek ich v plesný spevot prečaril…
A národ, toten, na ich úpätí
čo sudbou božou rozložil svoj byt:
ten prikovaný k bradlu Prometej,
popelvál, vyhnanec i trpiteľ,
ten lazár — a preds’ večných nádejí
skvost v utýraných prsiach chrániaci,
jak hory nad ním večne zelené —
on občul ho tiež, prebudil sa, vstal
zo súžby loža, v zorách omyl tvár,
vzrast narovnal si, načrel do duše
zo zdroja túžby — scitnel, omladol,
a strupy rán hneď zakryv stydlive
halienkou šumnou, horič odvekú
zatlačiv srdne na dno útroby,
z pamäti vytrev šereď priekorov,
sneť klamu, fľaky krivdy, zrady čerň —
len vytýčiac štít svojej vernosti,
si na zdedenej, znojom presiaklej
i krvou predkov, strmiac postati,
v ňu vkorenený právom života:
tak pozdravil tú veličavnú zvesť,
širákom zavial chvojkou zdobeným,
i z plna duše splesal: Sloboda!…
A napriek vekov priekom, útiskom:,
vzdor sklamaniam až k zvratu dôvery:
uveril — dúfal znova. — Ruky kde
Ľudovítove, vzletom orličím,
sopečným citom k dielu nesené,
kde ruky tobôž jeho družiny,
tých planét verných slnku svojemu,
mu vracajúcich lásky jatrenie,
kde totie drahé ruky prestali:
tam nadpriadol zas dejín osnovu,
rozvitok žitia, slávy zlatohlav,
do námah z všetkých vzprúh sa rozohnav…
(Ach, že len márne zas… Že toľký pot,
sĺz toľkých ron, sprež toľkých úsilí,
túh: dostatočných polnoc rozbrieždiť,
obetí, prosieb toľko: nadarmo —
Ó, beda!… Hoj, len k nebu upretý
zrak, od vrtkavých ľudských pomyslov
na zákon boží: žaluj, pastorku…
krič, na bránu tlč…)

     aírou krajinou
to vzbúrilo, jak do vôd jazera
keď zaboria sa víchre lakťami:
vprostriedku nápor hrebenatých vĺn,
sťa pahrb kúriaci, čo v chvíľke však
i zapadne, by nové vydvihol
kol prúdy, pláňou kolesami ich
zavalil, k brehom pohnal, špľachotom
kde v šamotinu rozsypú sa pien.
Tak z centra ruch sa niesol navôkol,
rozputnávajúc sily, pohyby:
zhukotal v mestách, župách, dedinách
náramným otrasom i rozryvom,
vzkyp vášní zmútiac, dlho dusený,
z pŕs opráskajúc tiesní obruče,
zubadla osteň v ostrôh zmeniac hrot,
chlad ľadovitý stopiac včerajška
v žiar horúčky, až celú verejnosť
naruby, čím hor, tým vdol prekotil.
Po hradských vozný rachot: Faëton
tu-tam z rúk boha vyrvav opraty,
heroldov pozyv v turnaj, štafiet cval —
hluk, povyk rínky, hesiel výmena,
žvast chlubný samozvaných tribúnov
i narážky, vresk škodoradostný,
lichotné pozdravy, váb panských vnád,
tisk pravíc v priazni, predtým studených,
objatia bratské, bozky: všetko to
vo znaku, v mene svätej slobody,
tej bohyne, tej… (Vpravde nanajviac
pre urvateľov iba idolu:
pre odsotených zrovna Molocha,
pysk jehož chlepce krv a hlce mrav —)
Hneď nato zhony, schôdzky, porady,
zvlášť v stoliciach, tých čudných veličín,
čo spoločenstva vrchom plávajú —
Že akým právom, akou zásluhou,
kých cností peruťnatým podvihom?
Záhada večná. — Ale najskorej,
bo ozaj penou sú, len lisk a šum,
no domáhačné k tomu, treštivé,
i domýšľavé, ni tá na vode
nafúkla lunka, v nejž sa odbleskol
kol obzor: myslí tedy, ona je
i ním. — Kde drepel šľachtic-pohlavár
v ústraní svojom, na svet zanevrev,
lev urazený, spupný patriot,
kýs’ Koriolán — jeho paloty
už rozhodená brána dokorán,
hrad spustil mosty. — Vari na výpad?
Či na válečnú niekam výpravu
úľ zbieha sa ta lačný rytierstva…?
Ech, víťazstvo tu! Padlo jablkom
do lona samo: len ho rozkrájať
dľa chuti, miery, váhy sebeckej;
a múdry šafár, toť, on utrafí…
I k tomu práve v sieni, zvešanej
podobizňami rekov posupných,
sa zhromaždili, sťaby krkavcov
ťah k pustej zápači, i zasadol
ich snemík, rákoš, v tuhých debatách
sa rozkrákoril, reční, rokuje,
dôvodmi rúbe proti dôvodom,
na úskok tromfom rypká pádnejším,
preds’ v borbe, husárska kde odvaha
a vlastenecký ryk-krik vývodí,
tak plány kujúc, variac projekty:
jak verejnosti zajať postate,
kde aká hodnosť, uchvátiť jej šat,
i vše sa zvadí, schlpí v rozopri,
ni šelmy keď sa zrujú v pralese,
hneď — lebo zvrčal tiger oligarch,
i podobizne zrakmi zlupkali —
zas krotkosť, svornosť, číra rodinka,
záujmy rovná, zhládza protivy,
trhuje, zmlúva, jedná zhodu, zmier —
až nakoniec i kocky vržené
i prevedená deľba koristi
(slobody-lanky zlatej), dobytá
ústavy bašta chrabrým útokom! —
Tak radovánky, hurhaj, rozkoše
i výtržnosti…

     Prirodzene, ten
prúd strhol so sebou i Vlkolín.
(Preds’ hniezdo tvrdých ešte zemanov,
nezabudnuvších lehôt niekdajších,
neviazaností — žiaden tedy div,
keď onen starý svevoľníctva duch,
bezuzdný démon priam sa ozval z nich,
vytrčil rožky.) Pravda, Peter bol,
ten slávnej obce bystrý politik,
stonoha bludná, s ňuchom kopovca,
čo prezvedel sa prvý o zmene
tej prevýznamnej. Dobre forteň sa
nerozsypala, tak až tresol ňou,
jak k richtárovi vpálil, k Jóbovi.
Richtárka práve i dve nevesty
ľan drvili, ni z nájmu, spred stajne
až oblak prachu vstával nádvorím;
no tých si ledva všimol, pravicou
len nad hlavou čo zihral triumfom,
i zmiznul v dverách. „Viete novinu!?“
s tým vpadol dnu, i praštil kaňák v kút.
„Nuž?“ okuliare k čelu šupnul Jób.
„Do pece s lajstry! Ani vindry viac
vám nedávkujem — Nemec, do Nemiec
marš!… Prevrat! Obrat! Konštitúcia!…“
„Ba…“ „Prisámbohu! Tak je. — Čítal som
cisársky ohlas; naši páni mi
ho čítať dali… Či ho vidíte?
Ten v Talianskej výprask na osoh:
trest na ministrov, pre nás poľaha!
Či zlý som prorok?… Oj, to kotŕbka!“
(Sa v čelo durknul.) „Takoj zvolajte
hromadu! Behúň — kde je? Do cvalu!“
„A načo?“ Jób mu. „Načo?“ vytreštil
zrak, plecom skubol. „Poradiť sa môcť
o veciach, ktoré sa nás týkajú!
Veď budú voľby, reštavrácie:
i v obci našej. — Treba zavčasu —“
„Nadájať, ašak?“ vtrhla do reči
mu gazdiná, vtom vkĺznuc do izby
(zvedavá najskôr), hlavu v obruse,
upazderená. „Hja, nuž žiadna česť
nelieta, schody potrebuje: len
tak môž’ liezť… Ale, pani ujčinká,
len rady môžte byť: váš kotlíček,
čo od toľkých čias stydnul na pôjde,
zas zíde zohriať sa a klokocúc,
vám dudať bude: hej, zas budete
si slivovičku doma variť. — aak
ste slivák mali na div! —“ „Nebaluš!
Choď, si ich natras…“ „Teraz? Na rôčik.
I dohán budem sadiť na hradu —“
„A kapustu kde?“ Jonáš na to, brk
za uchom. „Var’ na holohumnici?
či v sude hneď?“ „To moja starosť je.
Alebo hádaj — teba podsadnem
na tvojom rezanci! Čo? Pomkneš sa?“
„Oprobuj, zahryzneš…“ A podchvíľou
sa pánov bratov zohnal celý húf,
dychtivých zvedieť: čo sa stalo, keď
tak náhlil zháňač? Peter, spravodaj,
aj vykrámil im hnedky horlivo
udalosť veľkú, svoje pridajúc
k nej dômysly i rôzne výmysly,
až všetkých usvedčil i zachvátil.
„Ťú! Zase svitnú časy!…“ „Slobody!…“
„Nemčúrom Všechsvätých…“ „Ba metly! Von
z vidieka s nimi!“ „Lokeš, Vytrčpán…
do Haštrdámu!…“ rozkríkali sa.
„Len pomaly,“ v to Peter. „Počiatok
nech páni naši zrobia: potom my,
ak treba, cepy, kosy pochytiac —
I zbroj sa nájde — ja už vyhrebiem
pukačku svoju. — No, ten zvláštny chýr
zaslúži pocty! Iste krajina
ho celá zasvätí. — Tu začnime
my, bračekovci! Čože?“ Schválili
ochotne návrh s búrnym súhlasom,
a „Poďme!…“ schytili sa, hrnuli
von s lármou, s hurtom. „A kto oldomáš
dá? — Treba bolo odhlasovať prv —“
„Nuž ty: si strhol hodne na voloch —“
„Poľahlo! —“ „Item: rováš obecný —“
„Ja protestujem! Nejdem —“ „Hlúpi ste!
Kto dá? Ten, čo chce hlavou obce byť,
ten!… „Vám dám, vlci! Žráči…“ ozvala
sa od trepačky v hneve richtárka,
až zutekali, tak pohlo ich.
„Vy rozpustilci! Čvarga satanská —
Ba Ťurka na vás! Faraóna skôr,
čo zazubadlí vás! Vás poputná,
vám kožu zodre, črevá vysnuje
z vás s všetkým činom! S hnusom, nešplechou;
len tak ak prídete raz k rozumu —
Bodaj ste…!“ Trojny jej však zjachtal sek
sťa brechot. — A k ich harmatiacemu
dol’ cestou kŕdľu kamdiaľ pribudlo
viac mužstva. Krištof sedel na streche
humienca, na samučkom hrebeni:
čos’ dlubal, diery látal snáď a či
do štíta vprával vŕšku na vrábov.
No lenže z cesty spišťal ktorýs’ : ,Piť,
vták, piť-piť’ — horký po rebríku, nie,
z vrchstrechy šurdom spustil sa hneď a
cup! do záhrady. Jeho šťastie, že
tam detváky sa boli ihrali
o pohreb, pri tralote tiahavom
sa odnášajúc, pochovávajúc
navzájom — nazhŕňali lísťaťa:
bo zaryl do toho; i presadiac
plot, medzi chlpmi skrsol. „Nuž tak piť…
Kto štedroň-vedroň?“ „Ten raz Abrhám
sám…“ „Ľapceš, Ferdo!“ „Dnes má chasenes;
či nepozval ťa?“ „A čo s Rebekou?“
„Prepustil, vyobšíval obšitom!
Vraj, stará, mrzká; mladú berie si…“
„Jaj, huncút! Ešte nenaplodil dosť…!?
No počkaj, hebrej!…“ Chachot v zástupe.
„Hej, pomsta mu!“ „Skôr jeho pivnici!“
„Najbachratejší musí zaklať sud!“
„Náš regál! Krčma naša…“ „Žiaden strach!“
do hluku Peter. „Ja váš dobrodej
(vtom v kešienku sa ťľapol): čujte!…“ „Hí!
To ošmálil si s kravou niekoho
či s konskom slepým?“ „Nebreš!“ „Podistým
už kortešuje…“ „Čuš tiež! Viem, čo viem;
i kto nám bude hlavným županom! —
No, napred! —“ Stretli Blažku. „Želiar, vbok!…“
„Pred vami? Nikdy!“ „Ondro, páni sme
zas! Nečuls’?…“ „Tomu vzopreme sa my!
Nič o nás bez nás. — Hoďas starý som,
som prvý medzi dobrovoľníkmi,
i dokážem vám silu, odvahu,
čo v ľude našom obrom spočíva;
náš Hurban žije!…“ „Tichšie! A kde jdeš,
há?“ Peter k nemu. „Hore k švagrovcom.“
„Vráť s nami!“ „Nemám kedy.“ „Musíš! Svet
v radosti pláva… Hybaj! Častujem
ja — lebo, Ondráš, či sa pamätáš
na predpoveď? Hľa, moje navrchu!…“
A pospešili. Jakub bubnoval
však ešte vždy a hláskom trasľavým
ohlášal správu. Dozrev avšak zhon
pred krčnou: bubon šmyknul na chrbát
a zdrobčil vhor. — „Juj, chytro, Jakubko!“
ho baby ešte viacej durili,
sa chichcúc. „Veru bez vás popijú…“
„Veď to; a už som sťa hláč na súši —
Joj, nemýľte…“ „A paciencia…?“
zo šmikne kríkol Jurák. „Jeseň je,
ľa, opŕchla —“
     Dňom nato, v sobotu
bál — u Boldkov. Už zrána rozbehli
sa chlapci z dom’ do dom’, kde mládenec
či panna, s pozvánkami od Ruda.
Do smiechu prišlo iste pozvaným:
veď, ako znali, i sám zovňajšok
obydlia prezrádzal už zďaleka
(stien orýpaných, tu-tam s podpierkou
pod trámy, s dachom ani riečica,
i načatým toť vzadu, nebodaj
na palivo, bo trčia kýpte lát
i plátvy zadnej, sadzou sčernalé,
ni rebrá kostry), ozaj horúca
tam bieda, neresť… a ľaď, napadne
im kratochvíliť. — Ale panstvo preds’!
To nejde zohrdiť; a mládež, bár
by v samom tŕní, na kamenci kde
neschodnom vždy si vďačne zaskočí.
(A aby preds’ sa lepšie bavila,
než v tŕní rohatom, než na ostrom
kamenci, zviedol pozývateľ tým,
že pozatĺkal jamy v podlahe,
majstrujúc pri tom do poludnia, až
mu z obŕv sklenky potu kvapkali.)
I len že zmrklo sa, kol sšarpaných
po stenách žmurkli sviečky, na strunách
zbrinkali hudci: ľudu návalom
sa vhrnulo, že Rudo, obočie
mrzute stiahnuc, však i uškrnúc
pod štetnatým sa fúzom, privolať
mu musel: „Nazad, prosím! Prosím plac!
Ta ku dverám — Veď nemožno sa hnúť
vo svetlici…“ A tanec započal.
Sám Rudo otvoril ho s dievčinou,
tou od Tomášov. Gábor zaprosil
však Eržu, slečnu síce zo Zámku,
no domácu preds’: skokla s ochotou,
a vzozrúc milostne mu v obličaj,
za rameno ho chvatla. Ostatní
tiež nedali sa núkať do harcu.
I zvíril tanec, rozpust bujarý,
až steny striasali sa. „Ak sa tak,“
u dverí vrkla ktorás’ ženička,
„povala zrúti —“ „Neboj, dvermi toť
unikneme chytro…“ „Vonku začína
duť veľký vietor, len tak praští krov:
kde odžižlaný, nech tam zapre sa
doň, zdvihne všetko ver’!…“ „Nuž, prejde bál
do víchru; výskok ozlomkrk, sťa stríg
o Lucii. — Rad Tóna povedie
na tiesku… Dieťatko, si strachopud;
hľaď radšej, ako Erža cifriká,
vo štipkách polu, chvisty na očiach —
a sestra Lojza — do popuku, chaj!…“
zajakla. „Ticho…“ ústa zapchali
jej susedky. I chlapci Boldkovi
vtom pretisli sa, zháňať šarvancov;
tam z pece, v kúte z almarie zas.
„Preč z kachieľ! Chceš ich zvaliť?…“ „Beztak im
moc nechybí — hej, idem, Marečko…“
A onde zápäť: „Dolu z kredenca!
Riad pobiť chcete?…“ „Ani sklíčka tu —“
„A taniere?“ „Ná — jeden, odbitý —“
„Lyžice —“ „Eha, z dreva, hory dosť…“
Checht. „Za pačesy ho!…“ „Už skáčem, už…“
— A čosi-kamsi Eduš Revický
prikvitol, mladý panák (z rodiny
čajs’), buco, čelom rusé kadere.
U pani Tildy, ktorá sedela
na štíte pod zrkalcom puknutým,
na hlave kapišon kýs’ s rojticou,
ovislou k pleciam, oči plné sĺz,
v pravici ručník rozkrídlený (veň
ovíňal rinticu si najmladší,
jej na kolenách), tam bol pozastal;
s ňou besedoval. Struhol poklonu
i zolvici vtom, Tonke, pokríknuc:
„I tetinka tu? Ah-ah —“ „Neter mám,
pamätaj, chlape!“, fľochla úkosom
na neho. Prstom pohrozila mu
i dupla nohou: „Alo! Do mangľa —“
Čeľusťou kývla: „Raz-dva…“ Zasmial sa,
uklonil znova: „Hádam tetičke
sa bude páčiť…?“ „Ah, iď, potvorník!“
zdrmala sebou, až jej náušníc
zacelembali hrkom pijavky,
a v stenu najskôr trknúc kontíkom,
do tyla zhrklo maziva kus — „Hrom!…
Chvác tie hen!…“ Zvrtol na päte sa. A
atilu zhodiac, už bol vo víre;
vykrúcal s chuťou radom dievčiny,
si pohukujúc, i zas z cigarky
potiahnuc stuha, až sa skudlil kúr,
z nej iskry šprihli. Predsa najviacej
sa s Tomášovie Markou zabával:
ručníčkom krepko trasúc nad hlavou,
ju zvŕtal, na rtoch úsmech záľuby,
do nekonečna. (Pobledlá jej tvár
až sčervenala skoro docela
v tom ohni rozkoše, vždy silnejšie
zažiaril zrak jej z tône mihalníc;
ružová na nej sukňa, záponka
hmle podobná: sťa keby krídlami —
tak lietať zdala sa, stuž vrkoča
však dúhou za ňou. — Inu: tančila
tiež s vôľou a jak páper, ľahunko,
sťa motýľ tekavý, že tanečník,
on, zavše musel za ňou pohonom,
by dostal ju, vtom dlaňmi stlieskajúc,
a jak ju dostihol i pozajal,
vše zvýskol: „To kvet!…“ „Pôvab! Maškrta…“
„Jaj!“ sfučal raz zas. „Padám — do studne —“
i podlomil sa. „Na sto láktorov!…
Kto vytiahne ma? Kto… či Marienka?“…)
I o polnoci, po zákuske keď,
užitej v bočnej (iste lahodnej
to objedzi; no vľúdnosť domácich
ju oslabila aspoň — hostiteľ,
syn, Rudolf, dlaňou utrev gamby si,
i s hurtom pripil celej družine,
prv Uhrom však…), keď hodín kukučka
ich vykukala znova na plán v ples,
i k tancu práve ručníčkovému
zahrali hudci, Lujza Eduarda
však vyzvala: i vtedy, hopkajúc
si kol on jare, teták o zázer
nedbajúc, takže Marke ku nohám
rozprestrel ručník… Erža natož svoj
zas pred Gábora zrovna postlala,
zachrániac po ňom: chtiačky-nechtiačky
prikľaknul, ona zápäť k nemu,
i do tretice ozval sa cmuk. Môž’,
bol znel by ešte, ale mládenec
už hupol na nohy! Sa zokúňal
tým takmer, zazrúc potuteľný smiech:
no dupnúc, vystrel sa a paničkou
zatočil rázne. A ju upustiac
(do lona tetke kväcla, tá že až
„Uf! vrece…“ rykla), Marku uchytil
hneď nato a ,Ťú!’ kríknuc, vyvádzal
s ňou bziky-šanty, unášajúc ju
ni oblak zoru. Stíšil; vrkol jej:
„Skutočne, Marka, zmenila si sa —“
„Nuž? Neviem, v čom —“ „Nie, takto veselou
som nepoznal ťa nikdy!“ „Naozajst?“
„Však dobre máš, buď mysle jarabej;
kto by aj smútil, žialil za mladi?
Len raz nám svitá, i to nakrátko…
Či heno Rudko počaril ti tak?
No jaksi schmurel, čo toť Revický
ťa vyznačuje — ako…?“ „Ale choď;
skôr teba Erža omámila, to —
Hľaď, ako škúli sem, i tetka. — Pán
na Zámku: budeže ti tri svety,
zvysoka len tak zhŕdať dedinou…“
A schichtali sa. „Môžem tedy ťa
vykrútiť ešte?“ „Prečo nie? No krúť,
krúť, Gábor, prudko: ani burian keď
tŕpovkou skrúca, až druzg… Sťakedy
bez duše…“ — I len blízko nado dňom
sa chasa rozchodila. Víchrica
zmietala sadmi, šerom ponočným
sneh prvý siala milión hrsťami,
až v oči šibal. — „Marka,“ bolo čuť
hlas Gáborov, „maj trošku strpenia!
Rozhorúčená… Môžeš odpykať…“
„Ach, bolo to tam…“
     Ráno do chrámu
už Erža v čepci zlatom ciepkala.
Vraj: za Gábora čopriam vydá sa;
chce zvedieť, jak jej čepiec pristane?
I pristane ver’, tak i zrkadlo
jej prisvedčilo… Tlosknúc jazykom,
sťa páv si dvoriac pyšno, vypäte,
tak odvŕkala ženám, idúcim
tiež do kostola. Nemo slúchali,
stískajúc pery…
     Po obede hneď
(pre krátkosť dňa už bez večierne aj)
bol konvent. V škole ten raz. (Obďaleč
od fary stranou stála, samotná,
jak vo vyhnanstve, príkrom sa svahu
sťa prilepená hniezdom. — Skutočne
aj hniezdko! V ňom sa obce piskľatá,
bablnky všakej, tisli, chovali,
vyvinovali: niekdy pod tvrdou
feruľou, skackajúcou po drapkoch,
keď ktoré písklo mimoklasicky,
za Ciceróna-Gallasa zvlášť či
Catona-kata-Izraela… Dnes
ovšemže ináč. — Hnedky povedľa
k cmiteru zákľuč: kadiaľ zoprchlé
čí dotrápené v klietke života
po skúške závernej, rty znemelé,
zamknuté oči, ulietali zas
na večný pokoj v zápač…) Vymleli
sa cirkevníci s harmatom z nej; i
na schodkoch, ba i nižej odchodom,
postávajúci ešte hádali
a škriepili sa: Petro v čele ich
i Nátan, k jehož vážnym poznámkam,
jak robievaval, zbručal Efraim
vše svoje ,takô’. Farár pozostal
len s presbytermi niekoľkými, ba
i s mladochmi (čajs’ prišli počúvať,
jak múdrosť otcov cirkev spravuje).
Znať bolo, že kňaz zdýmal pohnutím
vždy ešte: aspoň jeho obličaj
— prez čelo zrovna krvavý sťa vráž —
až blkom horel, strely sršal zrak;
i jak si hovel v starej katedre,
po operadle klopkal prstami
hrubými, pokým v rozčúlení tiež,
zdurenú šticu, pred ním na stolku
hromadu písem zhŕňal učiteľ,
snáď protokoly. „Ej-hej, lebky to,“
si odfúkol kňaz. „Ani z kremeňa!
Ba horšie: žiadna iskry nevydá —
A tvrdošijci! Navlas podobní
tým urputníkom, neobrezaných
sŕdc súcim, kedys’ v Jeruzaleme —
A protivníci! Viac var’ nástroje
svetákov spupných. — Cirkvi lodičke
tí že by vzdmuli dušou vetrilá
a pomohli jej v prístav…? Naopak:
zaľahli na ňu ťarchou skalísk hen! —
Predarmo totým všetkým prorokov
horlenie sväté, Izaiášov
hnev hrímajúci; tu len stesk a plač
Jeremiášov… (Hodil pravicou.)
A pravda, rohy zas im porastú!
Už ovoňali z časov záveja;
zas, bláhajú si, budú buntošiť
môcť, božie-ľudské šliapať zákony
znov… Starý koreň, hrča, sukoväť,
vo stržňoch zbútlený i vyžitý;
ak na oheň. — A predsa nezúfam:
bo Hospodin sa zračí v zázrakoch
rád, v studienkach jak jeho slniečko;
snáď obrodí sa v mládnikoch peň ten,
zverených rukám opatrnejším,
pravého záhradníka opeke;
i z týchže preds’ raz drahá cirkev tu,
tam národ milý schráni ovocie,
úrodu zdravú, šľachetnú… Tak, tak,
hoc pomýlený mnohdy, sklamaný,
dotknutý bôľne, v službe Pánovej
i pokročilý, ukonaný dosť:
chcem úfať — šťastným oberačom že,
ak dopriano mi zhora, ešte i
sám budem…“ Mládež prešiel pozorom,
a z učiteľa spustiac, sklopil ho,
vtom ruky skľúčiac sťaby k modlitbe.
„A prosím, vaša milosť,“ pretrhol
Ezechiel ticho nato nastalé,
„jak trôfať ráčite? Toť od premien
môž’ očakávať niečo národ náš
pre seba dobrého, jak žiadúcne
by bolo?“ — Farár zžmurkal očami
jak zo sna, vlasov chumáč prehrnul
na plechu, náhle zjasnil obličaj
i čule vetil: „Dá Boh, synku, že
po toľkých ujmách, krivdách, útiskoch
i on sa práva raz už dobudne,
žiť môcť čo národ žitím dôstojným!
I jemu slnko spravedlnosti
že bleskne už raz z vekovitých chmár,
a Slovač naša, po prívale jak
to zbožie, vystre uvoľnený vzrast!
Len vzchopiť sa jej, hýbať, domáhať…
a pritom neba nespustiť sa: bo
dôvera v Boha pevná, nezvratná,
tá v ľudských žilách, k práci napätých,
je silou tou, čo hory prenáša
dľa Písma, zdolá bralá prekážok!…
Prst boží zriem v tom: káravý prv, zas
upravujúci — siahol v sveta beh.
V dejinách často jasne dovidieť
mih jeho: áno, z trónu svojeho
sa nahne k stolcom zemských vladárov
sám svetovládca neraz, vnukne im,
zbočivším vľavo, obrat napravo —
Tak hútam: toto zlietlo vnuknutie,
snáď v holubice perí skvúcom, i
napovedalo slávnu prímluvu
k národom všetkým — tedy zaiste
i k nášmu, jehož vernosť pečať má
nie z lichotných slín, ale z prebitých
sŕdc krvi zrovna, zorám podobnú
doposiaľ; i len nasledovať ho,
ním dať sa viesť… Jak v púšti Kristus Pán:
odpraviť krátko pokušiteľa…
A nebo zrúšnie, zriasnie v baldachýn —
Hej, koruna je sama nádobou,
v nejž spravedlnosť s mocou zlúčila
sa v roztok živelný: a površím
kyp, perlot všelásky; len úlisní,
zlí radcovia, tí zdávna hrešili!…“
„A budú hrešiť,“ Blažko ozval sa,
preložiac ruky krížom po stole
(vzblk západu zhral v strúčkoch šedín mu),
„do jarma vďačne zas by vpriahli nás —“
„Ak dovolíme!“ na to Bocko. „Ak
— neprimeriavam — sťa tie nevoľné
volčatá, väzy nadložíme…“ „Tak
je,“ zistil farár. „Aký ľud: i blud
je potom taký. Nech sa dovtípi
on vlastných hodnôt, samovážením
sa usvedčí, že nie je otrokom,
lež človek, občan — ako ktokoľvek,
s kým postretá sa v zemskom údolí,
i pravých vodcov oberie si: tí
už spôsob vyzrú zmariť nástrahy —
už nájdu cestu, k spáse vedúcu,
a nech by niesla strminami brál,
hôr húšťami — nech k trónu samému!
Ba práve k tomuto má, musí viesť
tá najschodnejšia, šíra, slobodná:
však predsa k Bohu každý vkročiť smie
už prez prah komôrky a v handrách bár
i boso sa mu zblížiť k oltáru,
pred velebnosťou jeho skloniť sa
či prositeľ, či s vďakou, s žalobou,
a hoci v chráme aalamúnovom!…“
„Veď“ — Blažko zase — „len by mužov sme
ku tomu mali súcich —“ „Máme ich!“
učiteľ zhorlil. „Máme,“ dotušil
i Ezech i tesť. „Áno,“ zápäť kňaz,
„mať môžme ich; len chcime, zdvihnime
ich na ramená. — akoda“ (povzdychnul),
„preškoda nášho Ľudovíta! On
nám Mojžišom by pravým…“ „Kto to bol?“
sa sticha Gábor spýtal Ezecha.
Učiteľ dočuv, vrkol: „Veliký
vlastenec, Slovák chýrny! — Neviete?
To hanba!…“ zmeral ostro mládencov.
Tí, zrozpačení, mlčky kryli sa
za chrbty starších, dusiac mrmlot, chicht,
až od okienca priam syn mlynárov,
ktorému štica vzblčala aj (nu:
červenák), ten si pridal smelosti,
sa vytiahol i zblýskav zrakom, z úst
— bár dosť ho skubal sused za rukáv —
vybuchol: „Nuž hľa — odkiaľ vedieť, keď
nás neučili? Starý pá’rechtor
mal inú starosť —“ Rechtor na skoku
bol odseknúť; no kňaz mu predišiel:
„Máš pravdu, syn môj. A nik učený
neprišiel na svet, nie ver’…“ zahládzal
obmäklým tónom. — „Nič to. Kto však chce,
vždy poučí sa… Pane učiteľ,
nám treba ináč sporiť so svetlom:
doprosta plytvať, rozptyľovať tmu,
keď pozažal nás sám Boh za fakle,
jak vy, toť, sviece — takto zmeškané
nahrádzať: myslím, školou nedeľnou;
do čítania kníh duriť mládež… Ste
síl bujarých i znalec, pedagóg;
ja podoprem rád každý podjem váš…
Hej, drahí moji: blahej pamäti
atúr bol ten, ktorý prvý vyslovil
na sneme v Prešporku — ó, Požuň, ten
i cintor i zas záhon vzkriesených
nádejí! — prvý vyrkol myšlienku,
zrodenú v jeho duši plamennej
i precítenú srdcom anjela,
tú: Putá zlámme, zrušme poddanstvo!
Nech sedliak svojou pozve hrudu si,
juž veky žírnym potom fedroval…
A miliónom matkou bude vlasť,
nie rozmaznaným zopár tisícom…
Nevzbudil ozveny — hja, Slovák v ňom
do púšte zavolal; ba z ,Osudu’
bŕd kýchsi sškriekal kuvik: Nevoľno,
to zatratenci!… Ale napokon
preds’ zodvihli len jeho svetlú niť,
kuľhali za ňou reci, mudrci,
a potvoru tú zdrhnúc odvekú,
jak Tézeovia, vykupitelia
v oslavy krážoch stadiaľ skvejú sa.
Takého syna porodila mať
Slovenka! Večná škoda, že ho niet
viac v počte živých; zákernícka smrť
že ulovila nám ho ukrutne:
hôr našich vznešeného jeleňa,
i kráľa-orla nadoblačných sfér —
A koľkých iná zas nám urvala!
Po celých radoch ani kosec, mor,
či válka osudná! Och, ešte len
i pamäť zostaviac nám neblahú,
páliacu škvrnou v duši potomstvo:
bo — odrodilská!… Košuth, napríklad,
tiež Slovák bol, hen z Turca, pôvodom:
hlas jeho kedys’ čo priam v predkovi,
istotne s ohlasmi brál tatranských
sa boril, ruval — tak sa priučil
(jak Demosténov morskom na hluku)
znieť búrou, zvonom, hudby lahodou —
sám on však zaznal dobrý prameň ten,
až k dnu ho znenávidel. — Z tohože
tam Turca s mliekom materinských pŕs
— ó, prsia, ktoré veľduch požíval —
zas vžblnkli všetky kúzla prírody,
kvet, obraz, jas, vzlyk trávnic slávičí…
do mysle Petroviča: zaspieval
prekrásnu pieseň! — No nie rodine,
nie materi — lež z krbu vyšľahov
prameňom, žhavým sopky výronom,
dal zachvátiť sa lichej vzduchohre,
povetroň dúhou roveň preklenul:
tam perál pršal svit, tu súmrak sĺz…
A koľkí ešte tak nám unikli!
Zanikli pre nás, temer útratou
porážajúcou, z Tatier paláca,
jak počas skazy z tvŕdze sionskej,
až odkydali všetky ozdoby,
piliere, viežky, sošky, vencovie,
šľachetná obluč, kvet spôn, štítov pych,
z mramoru odev s vkladmi porfyru,
prám alabastru, hviezdny diadém,
s ním prápor zory, svitu hermelín,
erb slávy: i sám scvrkol na chatrč,
len šťastie, že mu zbudol fundament,
tá žula aspoň! — Na to pomysliac,
uverte, moji, často zastane
um, neviem… ale tak mi predchodí
vše rod náš: i vzdor jeho chudobe
že boháčom je, klenotníkom kýms’,
z jehožto krámca za šperkom šperk, skvost
za skvostom chváce pyšná cudzina —
či v prírode že je as’ kvetnou, jejž
nesmrtným brečtanom, z dúh povojou
sa šnuruje dub spupný hen, tam hrb
sšarpanej vŕby, púšte bodľač, vňať…
No predsa — chvála Bohu za to buď! —
i lepšie, lepšie hrivnu uložil:
do pokladnice zrovna Slavianstva!
Aj, Kollár, aafárik… to istizny,
ichž slávo-úrok on si poťahá,
kým svetom bude svet!… Tak mali sme,
hľa, talenty: ich voslep rozdali,
či proti vôli zutrácali ich,
i zachovali za hrsť pre seba,
pre velespolok Slávy, pre ľudstvo,
kráľovstvo ducha… Mali mužov sme;
i ešte máme! nielen od knihy
kníh tých — ja sám som jeden z najmenších —
lež z každej vrstvy, z akých ukladá
sa spoločenstvo: toho, práva meč
v pravici, toho s moci čelenkou,
hen bystrých priemyselných… V duchu zriem:
jak opäť Mojžiš schádza Sinajom
s posolstvom — skvitá Áronova hôl;
vo zbore rekov válči Jozue —
i od pluhu jak náhli Gedeon
buriny zbaviť nivy v Gileád;
za Dávidom rad pevcov s harfami:
ich hra, čo šelmy krotí, azda že
i odpadlíkov ešte privráti —
Oj, budeme ich mať! Len pozrieť kol
bedlivým okom, vďačným uchom čuť
ich povel, plnoverne pozdvihnúť
ich na ramená!… Takto v budúcnosť
národa verím — Bože, pomiluj! —
Vy, mládež…“ povstal, v tvári žiar i znoj,
chvev postavou — „vy chápte, cvičte sa!
Chcem úfať…“ Za ním zápäť pobrali
sa domov všetci.
     Ezech s Gáborom
i s páru ešte tiahli pospolu.
„No, rozumel si mnoho z kázne tej?“
tak ku Pavlovi Jonáš. „Bratišku,
rebríka toho nemáš v dedine:
tak vysoko to šlo…“ „Jakž ten duch
mu vymlúvať dal…“, Ezech potvrdil,
„reč vzácna, no i slovo na čase,
keď doba nová. — Verže musíme
tiež pomladiť sa, zlieniť už raz, tú
chrastavú kožu vyzuť…“ Gábora
však ťukol po pleci: „Poď ešte k nám!“
„Nie, Ezko,“ ten mu na to, „akýsi
som mdlý — vieš, prečo — lepšie len ísť spať —“
„A na Zámok šak? Na pánt?“ Jonáš v smiech.
„Ba do sitna —“ „Veď s Eržou vraj ste už
zosobášení!…“ „Ale choď mi s ňou!“…

*

„Už idú!“ „Idú!…“ pokrik v zástupe
a mítor. „Teraz obracajú sem!…“
„Ťaj, viťúzi!…“ A vskutku po ceste
od Malo-Vlkolína vedúcej
cez panskú roveň (ani prestretá
by veleplachta), zhusta topormi
vrúbenej, po nichž plástmi jarabel
mladušký sneh sa, — jazdcov pestrý húf
sa skokmo blížil; i jak slniečko
vše z roztrhaných blyslo oblakov,
jas komonstvom tam, tuto v divákoch
však podiv vyvolalo zakaždým:
„Hí, nikdy! Krása!…“ „Ani husári…“
Nu, bandérium; ono. Starý pán,
pán Móric Farkaš stal sa županom;
i uvítať ho, na hranici snáď,
v tej hodnosti — sa vracajúceho
vraj prosto z Viedne — a tak s príslušnou
ho pompou doprevadiť do sídla
stolice: jemu to šli v ústrety.
Na čele vlkolinských šuhajov
hnal Gábor. Jak by k tomu zrodený,
na paripe si sedel ohnivej,
brk za kolpakom, z pleca ovisom
mentiečku, spod nej šable obnovec…
len fúzy nech: a husár bez páru!
No aj si viedol okázale. (Hja,
vo svojom živle bol: si pobrnkať
môcť v sláve prchavej…) Hneď obzrel sa
po šíku, vodca jak, mu pokynul;
hneď ostrôžky zas vnoriac do slabín,
uskočil strelmo, uzdu popadol
však silnou rukou vtom, že paripa
šij lepú nahnúc, pod ním do taktu
sa vzala hupkať, vskutku cifrujúc
i pohadzujúc snehu podkovky,
až rozkoš bĺkla z očí, z tváre mu.
(Komoňa pojčal sám mu županov
syn Aladár. Dal okantáriť ho
nádherne, skvostnou pokryť čabrakou —
sám, v hrive jeho črčrúc ligotnej,
chcel Gáborovi pomôcť v strmeň, no
mžik! a bol v sedle pevne. — Otočil
kol paripou; a kolpak nadvihnúc,
pokríknuc ,Za mnou!…’ spred kaštieľa, sťa
by víchra záraz, bzíkol vo výcval…)
Pod jeho ráznym tedy velením
tak k Vlkolínu uháňali, si
vše zavýsknuc i zaspievajúc, vraj:

V Móricovie dvore kukurica rastie:
dajže, Bože, slnka i dáždička časte!

Dáždik ju omyje, slnko utrie zase:
narastie. — Na nej sa koník môj popasie.

Koníček na lístí zrána, podvečerom…
Kvet jej riasny bude za klobúk mi perom!

A tie zrnká z šúľka budú miesto broku:
dievčaťom do srdca, hladošom do boku…

Jak dobiehali však, zas z diváctva
vzdor kriku-hluku zaznel popevok:

,Keby nie Tamáši a nie Farkaš Móric,
veru by zemani nemali nohavíc…’

A Erža, ako Gábor prifrčal
povedľa, hrdý úsmech na ústach,
vo vytržení celá, hodila
mu kyticu. Však nedochytil ju;
upadla. — Kone po nej kopyty —
„Juj, babrák!“ zjakla. „Všetek muškát som
si ošklbala pre ohavu, pre…“
škamrala. V chachot ženy navôkol —
A jazda ďalej trieli s dupotom —

*

A zasvitnul deň voľby snemovej.
Deň marcový.
     Noc spriadla holomráz
až chrupotiaci, sťaby zo zrebí
ho bola drugala; deň s ránom však
hmlou pozavalil údol, schlpeným
i ligavým jak vláknom. — Príšery
čo, mihali sa rínkom stíny v nej,
podivných tvarov, v nič sa rozplynúc;
čos’ máchnuť zdalo sa, jak ohromná
by peruť netopiera; až keď sa
z nej vymotalo, doznať: zástava
to, ľaď, hej… (Chlapča odľahčilo si
povzdychom, uprúc na ňu zdesený
zrak svoj.) A tie zas tône tekavé,
zo zakuklenia apokalypsy
sa kľuvajúce, v trysku spínavých,
jak síru i plam prskajúcich by
na tátošoch, i krielcia na prilbách,
z pliec mračný plášť — čo ony? Heroldi
var’ zmŕtvychvstania, súdu, ku urne
tej božskej zvúci?… Ejha! Korteši;
tiež zvestoni: len z fajty havranov —
Aj čuť, hľa, zhora-zdola krákor ich:
,Ať žije vlasť! Ať…’ Pokrik, ovšemže,
v tej mluve zvláštnej, panskej, ktorá síc’,
jak akákoľvek iná, vyvábi
kol z grúňov ohlas tiež, no poneváč
im nezrozumiteľná, cudzotná,
v protive s každou totu tóninou:
len mumlavý. — Čuj! Čuj ho: kŕdľov on,
sem narazených…
     Onedlho a
námestie hemžilo sa národom,
jak v búri pleso, hučiac zmietaním.
A voľba započala: ústavný
ten trh a lomoz, hurhaj, končiaci
s čemerom zavše, s mdlobou… Kto by aj
ho znázorňoval? Pero zaškrípe,
keď odpor v duši. — Myslíš nahliadnuť
v zdroj krištáľový, z nehož vyteká
prúd, z púšte život vyludzujúci,
tok edenu, a oko utkvie ti
na bahne — vôkol, ovšem, tučná byľ
šťaviny, blenu, ale po šľachte
je rastlín: puch a hnis — i odvrátiš
zrak s hnusom… A veď, ako našský chvast
v svet hlása starú jeho hodnotu:
snáď z pradôb už, je vždy si podobný,
jak vajce vajcu, ten vždy. (Stadiaľ var’
i pečať príslovia: ,Hriech na Uhriech’ —
I pokuta však, veru!…)
     Ostatne
niet o čom reči šíriť. Prvej, než
tam hor’ si slnko zvlieklo osuheľ,
ten budúcna jak závoj netrebný,
prekážku svetla, clonu nevraže,
tu dol’ už svitlo z šera osudia,
tu jasno určité a radosť dňa
a myslí roztopaš… Pán Tamáši
(tiež z pohlavárov jeden), nemajúc
ni znáčka-mráčka protivníkom (môž’:
ctihodným vlivov, zájmov zmierením —
aj najlepšie — I neba posol hen
tak zjednať by sa mal: a mrákavy
by pod zem zaliezli vše…), Tamáši
sám šťastne zhrnul všetku dôveru,
vyslancom blyskol. Vykričaný ním,
krik hrozný zhučal jemu k pozdravu
vo množstve zdola, jak by potrhlom,
na spôsob víchra: stoličný až dom
otrnul v múroch, z jeho okien kyv
hláv nasviedčaním, obličajov jas,
z rúk nežných vlajot bielych ručníčkov…
A dav sa zdvihol, valom hnul, toť tvŕdz
čajs’ podmyť hroziac… Ale Orlóci
(tiež slúžnodvorský), okno vytrhnúc,
na striešku vyskočil vtom nad bránou
(chlap obor, brucháč, bradu do pásu),
i zdupkajúc tam, v kýchsi jančiarkach
so žltým strapcovím, a pozorom
pojastriac, spustil: „Milí voliči!
Vlastenci! Uhrá do koreňa — hop!
hop! slúchajte — Vy harkabúzi, vy…
Vlasť naša (utrel čelo) bola už
stracená, hej — šak viete? Világoš!
Tam upadla jej sláva do jamy —
Ten áruló, ten… (päsťou zahrozil)
a moskáľ! Terrem… Ale nakrátko:
povstala hore, žije! Bude žiť!…
aak kričte: Éljen!… Ešče!… Ešče!… Tak —
Jej synová sme šetci. Ona nás
rovnako rada, bere na prsá
a dojčí… I vy tak hu milujte!
Ah! (Chvatnul k srdcu.) Dnes ste slúžili
jej pekne, keď ste, ako bol jej vinš
i dobrodincov vašich v dome tom
i vrchností též, jednohlasovne
užili vóta, slobód uherských,
a vyvolili na diétu ste
veľkomožného… (,Iljén!’… povyk kol.)
Skrzeva teho máte zásluhu
velikú o vlasť; tým vás tužejšej
pritisne na prsá, i budete…
Ľaď, tutaj! (Z brány vyšiel Tamáši.)
To ten kvet, čo ste dneska odterhli
pre vlasť! — Hou! Revci, Vilci, Medvedi…
špás (rehotal sa); v címeri zver též —
Sem! (aatkou povil.) Za ním!…“ zoskočil,
až pod ním zdudnelo. No vyslanec
už na lavici stojac, začal reč;
i peroroval, ďakúvajúc i
sľubujúc hory-doly. Sotvaže
zakončil: chmatli ho i vyzdvihli
na vlnu jakby morskú v triumfe,
pri búrnej hudbe vzali pochodom,
vo množstve sklbčiac, mrviac, tlačiac sa
a hulákajúc… ani nestačil
sa poklonkovať. Ulapili však
i Orlóciho: bárs i vzdoroval,
lakťami strkal, drugal nohami,
„eb… živáň! štipec…“ zreval ani lev,
preds’ rady dali mu i odvliekli
ho s výskotom. — Ba jeden do brady
mu vrepil sa: „Piť, pane (sfňukal), piť!
Kvak…“ „Pustíš!“ on doň. „Krištof lotrovský!
Čis’ nežral už…?“ mu zaklial —
     Oproti
na chodbe stálo kňazov niekoľko
v skupine. Osve, no im nablízku
zas hlúčik učiteľov. Hľadeli
na divadlo to; s trpkým pojedni
úsmechom v tvári abo zmraštene.
„Veď máme ten ľud i ho nemáme,“
vtom z kňazov jeden, „najtiaž zatúkať
naň z tamtej strany: ani kopovce…“
„Nedvižná masa!…“ „Ale dvíhajú
toť —“ „Perse: kladu!… Iba koťuhy!…“
„Nevypočítateľná…“ „Tak či tak,
mať musíme ho!“ durkol senior
do dlážky rúčou bakuľou, „mať! Mať
do posledného nervu! Len ho v cvik…“
„Var’ od školy skôr počať“ dekan v to;
vy, páni učitelia: vtipte sa
na vzore heno…“ „Veru s vrstvou tou
to ťažko. — S onými sa rozkmotriť
však neradno je…“ „Veď, ty diplomat!“
mu senior, „ty vždy len paktuješ…“
„Nuž?“ strmnul onen. „Čelom do múru
snáď…?“ „Etsi fractus… vieš!? či renegát
má so mnou v jednej mise omáčať?
Prv zásada — tak ona — ona zas
a vždy len ona! Žiaden ústupok…“
„No dobre. Prídu voľby znova: i
kandidát bude — bude! Uvidím…
čo mám, dám v obeť vďačne!…“ Ezechiel,
na kraji skupy vidiac farára
stáť svojho, priplichtil sa ku nemu.
„Ej, vaša milosť,“ riekol, „kedy sa
my pochlapíme? Kedy prerazí
i vôľa ľudu?“ „Ľud sám musí chcieť
prv, synak,“ kňaz mu. „Potom — príde čas,
len vytrvalosť — príde…“ V sprievode
vtom vicišpán sa zblížil, obočie
stiahnuté; vzozrel — „Páni, k obedu!“
pokynul mimochodom. „Istotne,
domine magnifice —“ Senior
však zbĺkol až: „Im strúhať zdravice,
šak?“ vrkol. „Uhádli —“ a pozazrel
za podžupanom: „Starý nepřítel! —
Kto chce, nech ide…“

     Pozde za noci
hviezdnatej, mraznej, cestou hrochotnou
sa ubierala vlkolínska mlaď
k domovu. Išlo to dosť prevrhom
(nu, ako z voľby a či z jarmoku)
i s lármou, šanty. Hulákali; v hvizd
o závod vtrhli. I zas znôtili,
a Gábor — poznať bolo — viedol chór:

,Plače dievča, plače dievča po doline —
Ej, pobrali ho na zeline,
ej, pobrali ho na zeline.

Kebych vedel, kebych vedel: ktorý hájnik?
Ej, Tamášiho pán úradník,
ej, Tamášiho pán úradník!

Kebych vedel, kebych vedel, že bez viny:
ej, zapálil bych tri dediny!
Ej, zapálil bych tri dediny…’

*

Ó, máj!… Ty junoš s lícom rumenným,
so slncom v zraku čistej modrine,
v kaderiach s nocou, ambrou kvapavou,
hneď škovránčí, hneď opäť slávika
spev na rtoch, v stredku krákor sokolí;
na mysli rozpuk kvetomyšlienok,
zo srdca zdrojmi tryskajúci cit,
s krielami u pliec ducha, odvahy
búrlivý otras hruďou, vôle blesk
jagotný v ruchu, v žilách bujarých
síl záprah bystrý v službe úmyslov:
aj, mládenče ty, reku, umelče,
div, čar tvoj okolo! Tvoj velečin,
tvoj dômysel i výkon majstrovský…
Kam dozrieť: tvoja tenie nádhera
od hole k holi rúcha vlnením,
sťa mladuchinho v slávnom povleku,
beľ z ľalíj základ, paprskov ním spleť,
pruž tu-tam mižná jakby z krvi — snáď
aj z krvi vskutku, piesňou horúcou
vyrážajúcej z vtáčích srdiečok;
kam dočuť: hudby šumí záplava
chorálu deltou, prúdmi akordov,
sa jak by práve z lúčozlatých strún,
rozkošou schvelých, vyráňajúc i
po hravom vale, špľachte radostnom
jak vodopádom — sťa by preťal zvuk —
stekajúc, miznúc kamsi za obzor —
Ba každý zmysel stihne idol svoj
v tom toku krás a v premien divadle,
mu pokorí sa v túžbe ľúbostnej,
ho vzývajúci kľakne predeň a
hneď slasťou mrie, hneď živne velebou…
Tie skaliská tam — ozaj čnejú-li
vždy ešte hmotou tupou? Nemožno!
Skôr hradby ony budú — na tos’ ich
ty čudotvorca preobrazil! — Hej,
palácom budú, zámkom: na nocľah
kam zachádzaš, bys’ po dňa výpravách,
princ-dobrodruh, svoj ochmeľ utrovil,
kde avšak preds’ i vo snách pracuješ
— prstíkmi všetkých zlatopriadok: hviezd —
na novom prekvapení zajtrajšom —
Tie háje — vskutku sú tak nehybné,
tak zasmušilé? Oj, nie, úlohu
tiež svoju znajú: šijú — za noci
šidlami sebe bôtky machové,
obratní ševci; za dňa zase čo
krajčíri umní lesklým ihličím
s pablesknou nitkou, mnohdy perlami
i drahokamy dokladajúci,
na tvojom, hrdošu ty, úbore,
na tvojich plesov zdobách, fáboroch,
na dúhach, práporoch tých nebeských,
i na mračnách, keď vášňou zahoríš —
Hen dúbrava — či hlava bolí ju,
že s podopretou zdá sa dumať? Nie,
je zdravá, čulá; ale myšlienky
jej šantujú v nej lístia trepotom,
čo mravce hmýria, bzučia hajnom včiel,
na srdci iskrí túžob pahreba —
i penicou lká, nyje: nebodaj
za tebou, šuhajko, tak cnie sa jej —
A lazy čože? Starci-plešivci,
len včude strúčky šedín — porastlá
hrabiny pamäť, obŕv kostrnky —
zakvitlé tŕnie; stranou kožuchy,
sa vyhrievajú v teplom úslní,
si vyprášťajú hnáty, pojeden
vše kýpťom briežky, suchou rukou čo,
či kriakom jalovca, jak čeľusťou
by, skývuc: Sem sa, chasník nezbedný,
saď medzi nás! Nás prestroj, zotav nás —
Ten potok — hľa-hľa! jak sa zligotal
ni ryba v švihu, krútiaci sa had —
či potokom je posiaľ? Sotva; tvoj,
tvoj opaštek on, driečny valachu!
No na svite už, láskou zmožený,
na ústach ústa v bozku opojnom,
doline-deve dals’ ho… Vzala pás
i prepásala ním sa zvodlive,
všetečný smiešok v jamkách líčok, zrak
šelmovstva plný, mamu… Lež či vieš,
jak bez opaska obstál Jánošík,
jak v silách omarel?… ,Hoj, neboj nič,
mám družku jeho ešte, valašku!
Tamhore drieme v tôni hlbokej:
nu, chovanica ,Studieň’, dvojostrý
meč, riava horská… Len raz zahvizdnem
v brál uši, strasiem lesov hrivami,
širákom zmácham blesko-prackatým,
zatúkam v poplach hromu fujarou:
a valašienka bystrá, okamih
len — prez všetky sa pretne doliny,
prez všetky ľvicou-žnicou, prívalom…’
— Tie luhy — nie to bieloviská? Môž’,
lež kde sa slní striebro-zlatohlav:
nuž, kvetoviská skorej — Záletník
ty plnokrvný! Bo ti povoľa
i chuť, tys’ zhodil hunku kvetistú
i postrel po nich, vábiac dievčín roj,
polievajúcich plátno, upätých
tak skočne… ich zvúc sladkým lichotom:
Ó, poďte, milé! sem si pohovieť…
nad baršúň mäkšia je, jak tafata
i hodváb šušťavý… Jej výšivky
však strhám všetky! Každej nameriam
na partu, limce dlhý, dlhý kus —
ba postrihám ju celú naskutku,
jak ľúbo: na sukničku, živôtik…
Tie polia — ako štice zježili!
Tys’ vydrmal ich za ne, ranostaj:
Leňosi, hore! Hore, drichmaví
paholci!… Prebrali sa; prchli sny
čo ľahké pary vzduchom. — akunty ten
si češe, šetriac dávny chodníček:
z tej strany žitko, z onej ľadníček;
ten britvou — skôr var’ srpcom trávnice —
zas bradu zháľa: zmladlú medzičku,
pupenček zrezal, pustil krvičku;
ten pretrel oči: blysol dvojstý zdroj;
ten okrúcajúc zôrne návlaky,
ni drozd si hvízda; strmnul onen: grúň
to štíhly — tentam zrovnal by sa rád,
no kmeť už, s ťažkým väzov pahrbkom…
A všetci hneď sa dali do práce!
Jej ruchu ľakli snáď sa hrudy, toť:
bo z brázd kol, rozstrúc krielcia zelené,
sa dvíhať zdajú kŕdli, letieť — Kam?
Kam? — Zlatému čajs’ letu v ústrety,
čo pozláti im perie… Potom? V kráž
akiste stvore onej brnavých
líc, totiž jeseni, tej gazdinej
hrabivej; tá ich zlapá, chúďatá,
sťa húsky (ježibaba v povesti),
i ošklbe a pustí v mrazný svet:
a z peria toho zlatoriasneho
nastele duchien stohy v záčinoch…
Toť, ker! Že drieň on? Horký! Družbovský
on roztomilý: vedie krovinu
kaliny a či vlastne mladušku
vo venci belokvetom na sobáš.
Kam? Pred kňazov-múď snáď… S kým? Ženíchom
lôh bude var’, či starý mládenec:
klen vyšnorený? — S nehou pred nimi
sa uhýna byľ, kvieťa, šepocúc:
Oj, po nás, po nás smelo ku cieľu,
my čalúnovou k nemu podlahou…
A nad dedinou — v letku gule to,
zakotúľnuté plochou obzoru?
Obrovské glóby; pôda zelená
a po nej kyste srieňa s červene
nádychom meňavým. (Ten najväčší:
ha, ,rodostrom’! — Ach, klesá…) Zurvalče!
To tvoje lopty, hejže? Vyvádzaš
hry — len s kým? Našiels’ roveň v dedine
pomedzi chasou azda? Ech, ba! Chrúst
a trpaslík sám tam. — Hej, stranníkom
hen slnko iste ti; no, podhoď, no!
Však zručne! Nie kams’ lúkou blankytnou,
lež jemu prosto v zlaté priehrštie…
Ó, božská hra! aum, poskok, jasot, ples!
A všade také kúzla zázraky
kol: obrazárňou jakby, sochárňou
i klenotnicou skromný rodný kút,
že od divu dych ťažko popadnúť;
zurk piesní z výšin, dolou hudby brod —
že srdce zabúda svoj na tlkot.
Tak pôsobíš, tak tvoríš, majstruješ,
ty, čarodejný máj! Roh hojnosti
prechýlils’ nadobre: i nádejí
a čáky šustnul z jeho dutín v šír
spln zvrchovaný kyprou zeleňou,
žeravým skvetom, zarážajúcim
už oberačiek medom zďaleka,
žne veselím i chleba zápachom —
rozvitkom sypnul slávnym, úponiek,
tykadiel motky s vlásím, pastorčím,
i bedára hruď ešte scivenú
oliezajúcich, sťaby háčkami
pripínajúcich k stromu života.
I cmiter, ľaď! si zhalil pokrovcom:
len glbať rúna, pestrá činovať —
nie tlenia viac on mĺkvou zápačou,
zármutku svahom, plačom zjarčeným,
lež miestom kratochvíľ, stred výletov,
dostaveníčko: bodré svity kde
a tône snivé v nežnom spolčení
splývajú v rozkoš — pod osikou vše,
šat mriežkovaný v riasach okolo,
poktorá z tôní v spočin zasadne
i vije veniec z kvetín pohrobných,
svit však ho viaže lykom zlatistým,
a jak už dovitý, tu zodvihnú
ho na ramenách oba vysoko,
oblučím vznesú vzletným, roztočia
kol girlandami po konároch líp,
i štíty kostola ním obopnú,
a po ňom, jakby šnúrou húpavou
čo fantómy sa pustia v chorovod,
v zázračný tanec, v čarný telocvik —
I kto by na mohyly, zapadlé
kdes’ do vĺn pažitnatých, pomýšľal
pri divadle tom vzdušnom, v nadsvetie
uchvacujúcom myseľ…?
     Včera, toť,
mrákavy brzkým dažďom hrozili,
už od poludnia spoza obzoru
sa vystavujúc valy, baštami,
kamdiaľ viac hustnúc, rastúc záplavou
až po vrchol, stok nahor tisíc riek:
síňava desná, žúžoľ, kde-tu fľak
jak z medi, hnevu vášňou zjatrený,
že bez súmraku, toho tichého
úmoru zdravia, zrazu skonal deň;
no tys’ sa tomu vzoprel úmyslu,
i ďalej veľkodušný, zadržals’
vpád búre. — Prez noc vetrov krídlami
si poometal nebo načisto,
vyleštil rosou — svitlo úsvitom
ni velekalich nový strieborný
s obetným obsahom, až kypiacim
hviezd perlotom vdol, na dne s tajomstvom,
len jak sa on sám nachyľuje a
mok vyprázdňuje pritom vonný, tak
sa zjavujúcim svetu postupne:
so zlatým slncom… Inu, mladoň súc,
i žičíš rád a praješ mládeži,
jej zdieľajúc sa celou podstatou;
a dnes čo viac jej najútlejšia časť,
tá vrstva modrých očiek, buclatá,
tie púčky smavé tvojich detských dňov,
tá púpavka, ten drobizg školný má
svoj ,majáles’. No z tohto podnetu
nie oná chasa len, i odrastlá,
ba zrovna sama stárež nemálo
sa potešila, vidiac na nebi
predivný obrat: tvojou zásluhou,
pri lastovičom jasnom švítore
deň vstávať ružový. — I z povďaky,
ledaže slnko vzišlo, v dedine
ťa zasypala chvála z všetkých úst,
sŕdc zrýchlel tlkot, v domoch zvíril ruch,
spech z ulíc, pokrik… až i sčerená
radosťou vlna žitia vyšľahla
na cestu, s plesným pohla hukotom —
I kto by pátral po opaku z bied,
špinavom bytu rube, po ranách
osŕkajúcich, trýzňach, súžbach? Kto
by na smrť spomínal dnes? V máji…?
     Veď
i Tomášovie Marka rada by
nespomínala… krutej neresti
ver’ dala výhost, vďačne zmenila
as’ včerajškom sa trúchlym jasotný
na dnešok, vďačne; ale rady niet,
niet pomoci, nie… Vskutku hádanka:
čo podrylo jej mladý dobrobyt,
jej uškodilo zdraviu? Či hen žiaľ,
že Ezech bol ňou prosto pohrdol
(ač ľúbila ho veľmi), zármut ten,
i ukrývaný v sebe, napokon
sa chrobákom stal vnútri hlodavým
i podjesť vzal sa koreň kvetiny
do posledného vlákna, a či ples
ten u Boldkov skôr vinou?… Boh ho zná —
Dosť na tom: krátko po tej zábave
onemocnela vážne. Zima ju
schytila — údmi zvládla únava,
kás’ tieseň v prsiach… Zánet (súdil zhon
báb), zapálenie bude! — Iste pľúc:
hľa, blčí celá! Nabieha jej tvár,
belasie, dych sa kráti… Odvarok
jej z pľúcovníka! Chrenu… Lepšie priam
len pijavice! Avšak kole ťa,
Mariška? Chúďa… Môž’ byť, ruža že —
ej, mrcha kvet tiež… A ak, božebráň,
by úložnica? Hrúza!… „Nepleťte!“
ich od postele krstná Estera
zahriakla. „Moje milé veštice,
veru vy viete… Tomáš, kdeže si?
Ruš ku mne zaraz! Daj zapriahnuť a
frč pre doktora. — A ty, dievčica
(po vrelom čele dlaňou prešla jej),
trp ako svrček; najskôr sama si
si príčinou. Jak prišla choroba,
i pôjde: žiaden strach. — Ty, kmotra, však
budz múdra: nehyň, nelamentuj hneď;
jest to tu… Nazriem znova po chvíli —
Preč, ženy! Za mnou… Pokoj chorôbke;
a, Plevuľsko ty, babo, nebabri:
doktora vyčkať načim…“ No ten sám
v tme zdal sa tápať; z daných príznakov
nedospel k jadru. Hlavou pokrútil
a mlčal. Čakal vývin nemoci,
tvar asi ostrý; avšak k podivu
obavy zlyhali, až zarazil
sa nad tým. Snáď i trúfal, nebezpeč
že odvrátená, aspoň v pošmúrnych
spríjemnel ťahoch; ale váhal preds’
i ďalej s nálezom. Až nemocnej
stav všeobecný keď sa urputne
predĺžal: mdlota, nechuť, vrtošný
skok náteplia; keď sľubnej nápravy
dni púhou zbleskli šaľbou, nevzpružiac
síl pokleslých, ba i pot za noci
ich zmysle podmieľať — dych trhaný
jaks’ hržať počal, uzliť v škaredé
sa kašlisko, kdes’ strácať, v podzemia
sťa dutinách — bol s vadou načistom.
Ulapil neduh: podludníka jak
na skutku, ponočného zlodeja,
z pŕs panenských odvláčajúceho
životnú hotovosť. Čím skúsenosť
aj veda slúžili mu, s ochotou
i všetko použil… I cez zimu
vardala Marka. Vstala (vtedy vše
i práce chytila sa okradom;
no pokus nesnadný — ju oblial var
a ruky odpadli…); i ľahla zas.
Tenknúce pery, lícom vyziablym
vznet škvrnitý, kýs’ závoj na očiach,
oblosti súmer hranatiaci, hlas
kaliaci sipot… vôbec s každým dňom
vždy viacej tôni celá podobná,
nech nie ten nápad časom na zádrh:
bez stonu, trpne chradla, zvädala —
Len jari dočkať! K tomu túžobu
uprela všetku. Tyla z nádeje
tej hladným deckom, veriac, chudinka:
tá ošetrí ju ináč! Uzdraví,
sťa ten krík ošatí; i nadpradie
svoj mladý život zas, oj, inak si
ho sporají — Len jar… Aj dočkala
sa jej, ba mája samého; no as’
jak zamrazená zimou jablonka
jej dožije sa: zopár snietočiek
vysilí ešte šťavou ostatnou,
vynúti i kvet — tými zosŕka,
tým uškrnie sa, skoro okväcnú
však žihom slnka, zvinú k snu sa, s tým
i sama zaspí navždy…
     „Mamičko —“
zrak vzoprúc zapadlý a na ňadrách
opľaslých suché ruky skrížené,
tak v ten deň zrána pološeptmo i
s námahou zrejmou riekla matke: „aak —
šak dovolíte — mi dnes — vonká?“ Tá,
jej zapletajúc vlasy, zredlé už
i bezlesklé a schablé, po tvári
sĺz kusé sledy, zmrzla temer. „Ach,
dievčička,“ zlkala, „ešte chladno tam;
i počína duť. — Veď ich oblokom
uvidíš dobre…“ „Nie-nie,“ dcéra v to
s dôrazom, aký hlasu znala dať,
„hľa, von tak krásne — Pusťte, mamička:
ten boží — obzrieť svet, ach — Lepšie mi,
mi ľahšie — verte. Azda —“ „Mama, hej,
hej! vyveďme ju,“chasník Jožko hneď
sa sestry zastal. „Ale zapleťte
do vrkoča jej dneska — Marienka,
šak pravda? — stužku peknú, červenú;
priam z truhly prinesiem… Aj oblečme
ju do sviatočných, mama, háb! Veď, hľa,
dnes všetci ľudia idú sviatkovať!
I ručník dajme, ten — ten odo mňa —
šak, sestrička? Bárs prez kolienka len
prehodiť, ja už pozor dám…“ I ju
vyviedli, vlastne s dievky pomocou
vyniesli do záhradky pre domom,
na prístennej tam lávke nastlatých
stred perín usadili, braček vtom
i stolček šupov pod nohy jej. — Číž
zanôtil práve štítu na hálke
z hrdielca plna, v sádku susednom
svoj raj si znajúc, v kútku pod strechou
lastovky sštebotali, tešiac sa
u hniezdka z blaha lásky: občula
čajs’, lebo kýs’ kmit razom preletel
jej zvlhlou tvárou; vzdychla. — Pohliadla
kol blúdive, i prekvap radostný
i horič bolo badať na jej rtoch:
ten zhíknuť kázal, nimi žmykla tá —
v podušky skleslá hlavou. — Na slnku
už rozvíjal kysť svoju orgován
vo hviezdky modré, sladkým dychčaním
sprerážav kvetín vône: včielok roj
pospiechal k nemu, jak by v cukrára
krám pre pamlsky. — Vôkol od plôtka
druž tulipánov švárna, narcisky,
svit rosy ešte v očkách, skyvkali
jak uvítaním, krajmi hriadočiek
v nádhere stáli kašky ešte… Z tých
utrhol hupkom Jožko, priniesol
ich sestre. „aak sú krásne, voňavé?“
sa s chvatom pýtal. „A či spokojná
si s opaterou, riadom tunák? Veď
chcel som ti kvôli, Marka, všetko tak,
jak kebys’ sama…“ Tíško prikývla.
„A rozmajrín kde?“ zdýmla. — „Vyschnul hneď,
jak sme ho vysadili —“ „Vyschnul? Ach —“
zosŕkla, „vyschnul —“ „Nie div, biedny bol;
no zato, hľa, hen cyprus vzkudlil sa,
ni kadu kúdeľ…“ K nej s tým prikľaknul;
si briadku podprúc, patril v obličaj
jej — „Ako ti je, povedz, Marienka?“
preriekol. Chcela odvetiť mu, však
vtom zdusilo ju náramne, až ňou
otriaslo celou. I len po líci
ho v spechu šuchla; a si uľaviac
od ťarchy, hlesla: „Choď — choď, Jozefko,
ta — medzi deti —“ „Počo?“ zacnel si,
„nie som viac žiakom.“ „Podívať sa —“ „Nač?
I videl som ich už, ich viganá
a purtky, čačky — Každô ani páv —
A vreštia, jačia ani jahňatá,
keď od oviec sa stratia na paši,
bä… A veď beztak pôjdu tadeto,
vraj, na Mášovskô; lúku skvasiť nám —
Nech tak som tatom, zakážem im, hej!…“
až rozohnil sa.
     Gábor, povedľa
fárajúc nahor, očul hovor ten,
i postál, zahnul. „Tos’ ty, Marka? Ľaď!“
podivom skríkol. „Chvalabohu, že
ťa takto vidím… To ver’ pôjdeme
tiež na majáles — zatančiť si, čo?…“
O šranky oprel sa. Sa usmechla
nevoľne: „Sotva viacej —“ „Horký nie!…“
ju uisťoval. „Jar i leto tu:
uvidíš, ako zvirgá choroba,
jak keby ju hnal; zmizne ani sen,
sťa tá hmla!…“ „Myslíš?“ oči privrela,
i seba samu jak by spytujúc;
kýs’ pokľud zdal sa opanúvať ju —
„Veď keby — keby —“ doložila, v šept
prechodiac, „keby…“ vzniesla pravicu
i upustila. „Nielen myslím, lež
i verím, Marka, úfam!…“ Bolo čuť
vtom detvu školskú pohýnať vhor, spev
i pokriky, ba cestou kľukatou,
kde priezorno, i vidieť zástaviek
perestých vlajot z tyčiek vysokých
trepotom vtače v slnci s krídlami
stých farieb, zo stúh, z vencov. Spievali
tú ,Nitra milá, Nitra’; žaloby
sa tokom niesla, zaplavujúc ním
sŕdc sihote… „Ech!“ Gábor s nevôľou,
„tak smutno spievať: kto to slýchal? Či
s pohrebom idú? Joj!…“ Však premenou
,Hej, pod Kriváňom, tam je krásny svet…’
už narazili, zdrobčiac pochodom.
„No veď tak!“ vrkol Gábor. „To už dač!
To pieseň: súca žilky rozihrať
i v mŕtvom — Jožko, vieš ju?“ „Netakšie,
i tamtú — moc ich, všetky!“ „Uverím —
Ej, dobrý spevák je ten rechtor náš!“
dokladal, „dobrý. — Nielen nábožné,
i svetské piesne hodne piluje
so žiactvom, hodne; tak to má aj byť!
Nech nezahanbia v poli človeka
letáčky-vtáčky! Ešte chlap nech tam
i trebárs krká havraniskom; no
dievčina musí nad škovránka, nad…
šak, Marienka, mám pravdu?…“ Medzitým
detvákov, tou si vykrúcajúcich
hrdielca pieseň, prvá dvojička
sa objavila vedľa: za sebou
rad dlhý snujúc, reťaz dievčatiek,
tak chlapcov, v tvárkach rozpálených, šat
sám kvet; húf zápäť chasy odrastlej,
žien, matiek sprievod. — „To už spevot je,
pá’rechtor! Ani v chrasti stehlíkov…
či anjelikov zrovna na nebi,
ba užtoveru!“ Gábor zvolal, i
len toľko, že sám nevspieval sa tiež;
no aspoň stlieskal… Vpadla muzika
v ,cic kozinu’, však mrkol učiteľ:
„Pst!“ Dietkam zvelil: „Hop! - Stoj! Obráť!“ a
šík školákov sa skrútil, otočil
kol neho rúče. Jeho na pokyn
spustili ihneď onú o dúhe,
pijúcej vodu hor’-dol’ Oravou,
a ťahali ju pravým švitorom,
pyšteky ďaviac čížky, smavý zor
na učiteľa každé upretý —
„Ťaj, znamenite!“ výskol Gábor. „Ťaj!
Nech žije, áno — Marka naša! Nech!…“
Vtom kukol na ňu — zdupnel, bledunkou
jej tvárou zočiv bežkať hrášky sĺz,
i zvážnel. — Snáď tiež srdce stislo mu —

A Marka na druhý deň — usnula
naveky. Jak už v tichej komôrke
na doske ležala — len troska z jej
bývalej podoby, zvlek… iba bŕv
pruž pekná ešte, riasa mihalníc,
no povalená, čiernych motýľkov
jak pár by, rozčapené perútky —
kytičku v rukách trímuc, ranný lúč
v hre bielom na čielku; tak žalostne
zalkala hrana zvonov: bôľ-žiaľ, bôľ…
Och, cele ináč, ináč, ako keď
starému ozve sa, tiež vážne síc’
a smutne, lež preds’ tupšie, zmierlive,
že ,bom-bom’ znie jak: pokoj napokon —
V tú hranu nárek dvorom vmiešal sa
až usedavý; nárek matere
(vešala háby); v dverách na prahu
sa schúlil braček, fikal. — Otec? Ten,
zalomiv hlavu, pošiel: rozkázať
jej truhlu —
     Popoludní v nedeľu
(na nebi šírom ani obláčka)
bol pohreb jej. Už hodne pred časom
dav ľudu zhrnul sa, že ledva ho
dvor stačil pojať, ač i priestranný
i s kutín útulky — jak šiatrom by
ohromným, skoro celým rozmerom
pozaclonený zrutnej jablone,
čo vzrástla bola práve uprostred,
košatým vetvovím, už v rozvitku
bujarom: ním to, sťaby strapcovím
naozaj šiatra, zdal sa zrazu schvieť,
zotriasať zázvon. — Ruch, hluk… Družbovia
vyniesli rakev, tíško zložili
hneď konča stola, pokrytého jak
by novopadlým sniežkom, na máry;
višňovej farby bola, zvenčená
docela: iste z priazne družičiek,
a stužky z nej až po zem viseli,
i spod vrchňa: snáď zrovna z rúcha jej…
A došiel farár, rechtor s mendíkmi
i so žiakmi. Hneď z izby vyviedli
i matku zlomenú: si kŕčnate
prez čelo skľúčiac ruky, vykríknuc
zúfale, skleslá takmer u rakvy —
A družina sa párne rozstala
po oboch stranách: v čiernom mládenci,
ramenom každý biely ručníček
čo krídlo zvislé s pierkom z cyprusu,
a panny v bielom zas, no s prepáskou
sťa súmrak tmavou, zdôbku na vlasoch
z krás bledučkých… Len Gábor, s citrónom
na hrote šable, v ľavej mladušský
na tanieriku venček, strnul sám,
kde krížik s bielou stužkou v poletu
čnel, u hlavy. — A obrad započal:
so spevom z funebrála, dojemným
a trúchlym: o márnosti všetkého,
v čomkoľvek človek zakladal by si
na svete tomto, nech to krása je,
nech sláva, bohatstvo… V ten chorál priam
i celý zástup vtrhol ohlasom
z pŕs vzrušených; jak v chráme len by zbor,
spievali zbožne, citne: v hlboký
kol náraz starších, horskou bystrinou
v tok riečny, vpádal hlahol mládeže
pod správou kantora. Preds’ neraz plač,
vzlyk, nárek matkin bolo prečuť: jak
ten dcérin domček zobjímajúc, ním
hľadajúc otvor k ústkam, k očkám jej,
skvílila nad ňou, stenúc bolestne;
jak zúpela: „Ach, precíť, Marienka!
Vstaň… veď čas, veď čas mater podoprieť —“
keď vykladala: ,Poklad… anjel môj!…
dobrôtka moja — pýcha, potecha…
Veď som ťa vydala! A jedinú —
veď ideš mi, ach, ideš mladuchou
jak máloktorá — žiadna! — Beda mne!
Joj, rata, ľudia!…’ Tak bratov kviľ
vyrazil často: dlejúc za matkou,
na operadlo hlávku zloženú,
keď, ako zjakla ona, rodička,
od bôľu, zápäť za ňou splakal vše,
ľutujúc var’ i ju: až ľútosťou
mu pliecky zoskubalo. Estera,
nu, krstná matka, k truhle zasadla
tiež. I jak kmotra horekovala
tak — vykladajúc krušno, vydaj aj
pripomla, vydaj hrozný: ona, jak
by zrazu bol ju štopol od chrbta
kto, z dojmu totej trpkej výčitky
vraz vzpriamila sa, zrakom posupným
pošmihotala vôkol po množstve,
pachtila zrejme po koms’, kutala
ho medzi ľuďmi — vari pôvodcu
bodnutia toho — syna najskorej;
no darmo loviac, v rozpoloženie
predošlé cúvla, zhŕbla poznovu,
osŕkla, vŕbou v daždi zslzila…
A po zápeve kňaza tklivom, po
odznení reči ducha božieho,
jak Izaiáš veľký v zápale
najvyššom stihol zaznamenať ju
o cestách božích, božích pomysloch
nad ľudské cesty, mysle vznesených —
zas zaspievali: onú ,Dobrú noc
vám dávam, rodičovia premilí…’
A pieseň totá zdvihla, stlala sa
čo čierna rúška ponad dvor i dom,
nad jabloň, vyššie! …zhaľujúc ni mrak
i slnko zlaté fátľom zármutku;
a sťaby meče, strely z chmáry tej,
sa navracala, zarývala v stred
sŕdc rodinky vždy hlbšie, priateľov,
ba všetkých tam. — Sám Tomáš, otec, ač
dosť zatvrdlivý, neznal ubrániť
sa slzám; skašlúc, sfikal… Po speve
však vstal zas farár. Proroka jak zjav
velebný strmnul, slychov zsinelých,
sťa zduševnelý obličaj, len kýs’
vznet pod očami: a vzozrev do výšin,
pozačal kázať. A reč stekala
z rtov mu jak prúd by, nie však plesavý
ten zjara, ale onen v jeseni:
stesk číry, zádrh, jakot údolím.
Vraj: pre kňaza niet ťažšej úlohy
než odprevádzať — k hrobu! …Čo viac, tých:
ichž on sám pozval menom na svetlo
vo mene Otca svetiel, skropil sám
z Jordánu Ducha rosou, za členov
privtelil cirkvi svätej, ohnivky
v zbor krížový vsul; ktorých vídaval
— uveličený, šťastný hospodár —
rásť, skvitať, dužieť k zdaru úplnku
vo vinici tej, zahájenej ním,
ním pestovanej — Pánovej — i len
ich ovocie už vyčkať, zácveng žne,
zlatistý hrozna presvit, veselín
deň v Káne Galilejskej… len — a hľa,
hľa… „A čo,“ (vzdychnul) „ešte krušnejším
je, stupňujúcou zármut protivou:
je mladosti vek! Doba jara — máj:
ten vrchol pudu, zdvihu, rozpnutia
vlôh, slobodenia z pút sa, z popola
stáčania tvarov, podôb spanilých,
jak keby vetchý pokrov prírody
na svoje údy nesmrteľné bol
prihodil večne svieži tvorčí duch —
Kam zmysly zájdu: všade postretnú
života výpad zo zakliatych hrádz,
spod bremien výhup vzprúh, i z tiesne brál
síl šprihot, triumf vzniku, rozvoja…
Najavo vzchodí všetko. — Oráču,
oj, nesials’ darmo: ranám čeriesla
i bránam napriek — kyprej do pôdy
ti zrnko padlo, žije! Koreniac
vo brázde bezpečnej, tak pripína
klík v lúče slnka. — Svoje pôvaby
čo panna — áno, pannou teraz je —
zem vynáša i skladá vnadidlom
v púť človeka: kvet na kvet… A v ten čas:
my do nej máme schovať, zahriebsť kvet,
kvet panny hodnej, cnosť…“ (Hlas zlyhal mu.)
„Ach,“ stukla mať, „môj kvet! — A do zeme,
môj… Nedám si ho! Nedám… Zmiluj sa,
och, Bože! (Ručníček svoj rozkrídliac,
vzopäla ruky.) Neber! Nechaj…“ No
i obecenstvom trhlo: zvzlykali
matróny… Gábor takmer zmeravel
tam, druzi zbledli: na ich ramená
poklesli družky; sám strom sústrasťou
kous’ schvel sa, sypnul kvietím na truhlu,
dvor mrkol, všetko — škripol vrzgot vrát —
„Nuž,“ (nadpriadol kňaz), „smutno, trudno mi
pri takom prípadku — cit vyleje
zo srdca valom, strhá rozvahu,
breh ducha pevný, vidiac zámraze
vzkvet podľahnúť, zrúc zeleň nádejí
ošmrklú sparnom, zrána zhasnúť už
zrenicu domu, vo prach zvrátiť sa,
ach, rodičovských túžob nádobu
a márne stavať ju, bár s plačom… Však,
ó, Hospodine! Nauč počítať
nás našich dňov! Aby uvodili sme
tak do sŕdc múdrosť…(Vzhliadol k nebesám.)
Bo čo je človek, žes’ naň pamätliv,
že si ho vážiš? —“ A tu pozačrel
do Písem svätých splna: Žalmista
jak a kráľ k tomu, slávou slynúci,
sa pokoril, keď dieťa umrelo
mu milené!? čo riekli proroci,
čo Sirach múdry, utrápený Jób,
i Kazateľ?… ,Svet prudko pospiecha,
by pominul —’ ,Sme na ňom príchodzí
a stajný príchod, z neho odchod náš —’
,Všeliké telo jak tá tráva je
a vzácnosť jeho jak kvet: usychá
tá, tento prší, ako povanie
naň vietor Hospodinov…’ ,Hlina my;
i mládež ustáva a omdlieva…’
I ,zriaď dom svoj, bo umrieš!’ ,Včera mne,
dnes tebe —’ ,zmluvy s hrobom neznáš a
nik nie je v stave brata vykúpiť,
dať plácu Bohu zaň… Nuž, prečo len
zem tá a popol pýchu prevodí?’
Zač chlúba? Vskutku bláznovstvo, keď: ,hrob
mi bude domom, vo tme usteliem
si lôžko, jamu otcom nazoviem
a matkou, sestrou červy…' Tedy ,niet
lekárstva v Galád, aby zhojená
dcérečka ľudu môjho…?’ Niet, ach! Niet —
Nu: ,Z teba zhuba tvoja! — Od ženy
počiatok hriechu; v hriechu počala
ma matka…’ Ticho tedy, ticho — ,I
keď odpočíva mŕtvy, prestaň naň
i pamätovať — ’ Známkou všetkého
preds’ ,Márnosť nad márnosť!…’ „Vtedy už
(dovŕšil), ako z raja archanjel
vypudil človeka, mu zahradiv
ku stromu žitia prístup, vtedy mu
nad sirou hlavou zhrmel ortieľ: ,Prach
si, prach! A v prach sa vrátiš’…“ Clivý šum
kol zhromaždením prešiel, jesenný
jak závan nivou: zrejme poddanstva,
pokory, skruchy vzdychol; matka ,ach’
ach, stonala len… „Lež jak!? (Kazateľ
vtom sprísnel.) Či sme azda pohania,
čo viery nemajú, ni nádeje,
ni lásky k Bohu?… Že by šľachetných
snáh, skutkov znôška, perly duše to,
i s totým zdrojom svojím, zrkadlom
tým božstva v nás — to všetko malo pôjsť
v zmar naraz s telom porušiteľným?
Do dymu túha zbožných?… Nemožno!
Nie, skormútení moji! Iný cieľ
má uložený človek. — Veríte?
I zviete jednúc!… Bo kto, pred sebou
púť krížovú u muky precítiv
už vopred smrteľné — kto privolal
cez hluk ten sveta pomíjajúci
nám slová spásy: Ja som vzkriesenie
i život! Kto v mňa verí, trebárs by
i umrel — podľa tela — bude žiť
naveky’!? Kristus Pán! Sám Bohosyn,
to telo pravdy večné!… K nemu sa
utečme tedy v súžbach pozemských,
pri smrti milých… A on prevedie
nás šťastne plačlivým tým údolím
a v onom pravom nebies kráľovstve
i opäť spojí v blaha rodinu
u seba, áno…“ uisťoval; a
jak predtým poslucháčstvo v ničotu
bol zdrtil: teraz viery na krídlach
i pozdvihol ho, vzniesol, posilnil —
I šelest skrsol zas: lež za jara
jak pobrežných krov oddych, zloživších
krýh ťažobu; len blízki príbuzní
diaľ mareli sťa vetvy zlomené…
Po kázni rechtor karmen predniesol,
umrlej prívet, ,vale’ v rozluku,
vo veršoch ozaj zručných, zvonivých
i tklivých. (Vzbudil nimi plaču dosť.)
A koniec. Sprievod hnul sa… Skríkla mať
až srdcelomne, jak už družbovia
podjali schránku: ale trúchlospev
,Ó, smrti ukrutná…’ zas zvonov zvuk
prerazil všetko, hluk — aj ženy viesť
ju museli (¦ i sama farárka
s ňou popošla —), tak cestou klesala
pod krížom (za ňou synček, kuriatko
jak zmoklé…), ba i odvliecť od hrobu:
ináče vrhne sa im za rakvou —
A pochovali Marku, zahrebli
do chladnej zeme —
     Jak tak kľovačky
a štrochu nával šustnul do jamy
a hrnul, až pod jeho dopadom
dudnela truhla: Gábor, sťaby mu
bol do duše kams’ kliny zarážal,
ten pocit čul… Stál zdola, podpretý
o šabľu zľahka; zostal stáť, i keď
ľud rozchodil sa. — Meškal: meravo
na rut ten patriac, ako zapĺňa
viac a viac hrob jej; zmružkal medzitým:
var’ slzu bolo treba zmäčkať tak…
Konečne hlesnul: „akoda dievčaťa —“
A k hrobárom sa usilujúcim
rov čím skôr nahriebsť, riekol: „Verte mi,
milerád bol bych jej hrob zaľahol…“

*

U aimov akže? — Ej, zle-nedobre:
jak pred výstavkom býva.
     Úpadok
a neriad gáni mútnym okáľom
zo všetkých kútov domu. Akoby
ni nebolo v ňom ženy, gazdinej:
i cez deň často brloh postele,
nezachytená izba, lochy šiat
nepopratané — riadom v kuchyni
však pastva muchám: nemal pomyť ho
kto, jak tam postlať, zamiesť, sporajiť;
a steny, trebárs prešla Veľká noc
i Turíce, ba sama Trojica,
tá slávnosť zvláštna, s hlučnou hostinou,
k nejž vyfintí sa tak rád Vlkolín,
i tá — sú podnes číre zrkadlo…
(Snáď ani štetky nie dom omazať.)
Do pôjda krovom slnce prezerá,
či prší dážď — síc’ v prázdne súseky;
spĺznuté ďalej strechy, hrebeňa
roh urval fujak v zime; na humne
odkydli vráta: a či vôbec niet
ich?… Jakby ani gazdu nebolo!
Púšť v stajniach, hlucho — ovšem, leto je;
no ani salaš, ani hoľa z nich
ni srstky nemá — ako obsiali
nezaložených ešte záhonkov
z pár: pošli býčky… (Krava ešte prv;
a ovečky tam dávno nezbľaklo.)
I v chlievci takže: nezaburcuje,
neskvičí prasiatka v ňom — konský štiav
dokola zhúknul s lístím ani chren;
ba nádvorím čo jednej kuričky
nezakrákorí, nie… A záhradou
s tou rozhradou, bár v bujnej zeleni
i obrodenou, zrieť: kýs’ trudný švist,
bez tiku vtáčka — ten vše zbuní šum,
vzdych…
     aimún, mal-li kedy ráznosti
kus, vytrovil ju skoro docela,
zmalátnel v spruhách čo muž, hospodár,
rodiny hlava, jaksi otupel,
čo vari žiaden div: keď bezbranným
sa videl voči skaze, úsilí
daromnosť spoznal, výstrah, kárania.
No i sám spustil sa; veď, pravda, žiť
im treba bolo všetkým, dônovku
zavčasu čeliť, rôznym potrebám
a biedam zapchať pysky; vposled však
i jemu samému piť… Prostriedky
bral tedy, kde a ako trúfal ich,
dlh na dlh kopil… (Rozumie sa: Žid
ten, onen ťažil z toho najlepšie.)
Už ani slamky nechytal sa viac,
len tenul, topil sa; ni neznal vše,
či stojí, leží… Písma úradné
mu dochádzali zhusta: plecmi hnul
a písma šupnúc za trám nedbale,
odišiel voslep, v krčme ustrnúc —
Nedávno páni prišli návštevou
(pod cieňou práve Gábor fringiu
si čistil, drhol krídlom haleny:
toť, k pohrebu…), no len ich zobadal:
myk! do kuchyne, stadiaľ kradmo von
a záhumním poď vnohy! Uvrzol;
i na druhý deň iba priťapkal,
už smelý: spitý… (A ver’ obava
dosť bezpodstatná: lebo páni, sa
poobracajúc sem-tam v budúnkoch,
popritom iba hundrúc svoje — snáď,
že holota tam, chytro skončili,
i jako prikvitli, aj odtiahli.)
V tých písmach potom prehŕňal sa syn
priam; že však zneli v cudzom jazyku,
nemohol rozumieť im; ale preds’,
— nu, mená čítal, rátal číslice —
preds’ dobre musel hádať, čo je v nich:
bo skladal ich vždy prsty chvelými,
i s osŕkaním strkal za trám…
     Mať,
na sebe vetché, brudné oplecko,
ni nestiahnuté mnohdy pod hrdlom
s tou žľabinou tam — hlavu v batôžku
ponakrívenom z šmatky vyjdenej,
bez zásterky a spodník do kolien
vyziablych; tvár až s vrážmi ku kútkom
a prerudlú: tak neraz, ostrva
sťa, viecha dáka, strmla pod stenou
s hrnčiskom v ruke. Iste hútala,
vše ľavej nechty myknúc batôžkom:
kam požičať ísť doň?… I doprosta
už fortne pred ňou zatvárali — Ľaď,
už ridá žobrať zasa, čertica;
len oči bráň… bež, chlapče! Prichlopni,
zakolkaj chytro!… Ani Cigánka,
ba horšia sto ráz nežli z koliby!…

*

„— Hop! Postoj, braček!“ na Gábora tak,
čo vedľa stúpal s kosou trávovou
jedného rána (— bolo ku Jánu,
nedlho po pohrebe Markinom —),
zo dvora zvolal Ezech, spredo dvier.
„Len tohto šťurka hodím materi…
(Chlapiatko myslel, čo sa pripilo
mu kolo krku váľky ramienok
a s škrekom laškovalo.) Kdeže si,
hej, Žofka?… Na ho, ber!…“ A valašku
popadnuv v schode, zišiel podstenou,
do fajky krešúc — „Kosiť už? A čo?
Kde?…“ opýtal sa druha s podivom.
A Gábor až sa spätil, zapŕlil.
„Hej (vrkol), skosiť trávu — konča hriad —
Políha —“ „Tak? To zrúť ju! —“ Ezechiel
sa zasmial. „Tedy spolu zájdeme;
ja zase vybehnúť mám na salaš:
čo, ako hudú tam tí gajdoši?…
No, dlho som ťa, Gábor, nevidel:
i ako sa máš, čo vieš nového,
a u vás jak tam?…“ Kosou na pleci
druh posepnuv: „Ja? Len tak… U nás? Ech —“
zalomil hlavu. „Akés’ písmiská
nám prichádzajú. — A sú nemecké
či aké — nikam rozumieť im — “
„No nič to!“ Ezech bodre. Vedel síc’,
čo za písma to, čul, oč chodili
k nim slúžnovci; však zručne obrátil:
„Slovenské budú skoro! Ako sa
i patrí pre nás s právom… Nedávno,
vieš, kde som bol?“ „Nie ja — kde?“ „V Martine!“
„Var’ na jarmoku? Kúpils’, predal si,
a dobre…?“ „Čoby! Celkom pre iné,
pre zvláštne, braček! Neuhádol bys’.
Pán farár zajal ma — a dobre mal!
Bár by bol sťato vyhnal viacerých,
čo korbáčom aj! Menovite mlaď,
i teba s ňou: — bol bys’ mal vytriešťať
zrak na čo, mal i čoho slúchať!… Bo
tam ti bol sviatok veľký — zriedkavý!
Zástupy ľudstva sa ta zhrnuli
zo všetkých strán sťa príval: ledva im
postačil rínok šíry — ulice!
A popri hodnej pospolitosti
v halienkach nových, v krásnych širiciach
si tiahnuť videl v rúchach slávnostných
zbor kňazstva vážny, s pásmi, klobúkmi
so zlatou šnúrou, učiteľstva húf —
i našich všetkých: pánov zemanov,
županov… tobôž v skvostných oblekoch,
až sa im v slnci liskli mentieky
s drahými majcmi, prámy — inakšie
než kuny naše tu… A na rínku
v prostriedku, sťaby na sihoti stál
— okolo hukot rieky, prúdy vĺn —
hral Piťo! Rezal —“ „A čo robili
tam tolikí?“ „Vieš — národ držal zjazd,
nuž: zhromaždenie… Vtedy prvý raz
sa ozval ten náš národ slovenský
do sveta mocne: svoje žiadosti
vyslovil, spísal, predniesť uzavrel
pred krajinský snem, pred vladárstvo. — Ťaj!
Tie reči bol bys’ počul ohnivé!
Jak hrmel Hurban!… Potom istý — no,
akže sa zovie? — pozor sokolí,
reč, jakby švihal jedľou, mečom ťal…
ha, viem už: Daxner! — Bol tiež vicišpán —
Vraj: Chceme žiť tu v našej otčine!
Nie paholčiť, nie slúžiť otrokmi;
lež popri bratu brat… žiť, slobodne,
životom plným, seba dôstojným
i vlasti spoločnej!… Tá chvála vtom,
tá radosť, sláva! Nikdy toho dňa!
A koľkí iní prehovorili
tak do srdca a duše! Posaváď
ti ma to dvíha, hreje. — Lístie líp,
pod ktorými tá stála porada
u chrámu nášho: i to počul si,
že stlieskalo vše!… Vskutku, nádherný
deň to bol: nemáš, brate, v lete ho
čo do svetla i tepla! Od lásky
tam všetko vrelo valom, kypelo:
pán sedliakovi padol v náručie,
i najďalší sa stali blízkymi —
Jasalo všetko! Slzy útechy
na očiach starcov, mládež zjatrená
sťa zore!… Spevot, výskot bez konca,
že celý Turec zaplnil sa ním,
i prez hory mu čľuplo: aspoň, keď
sme vracali sa, tak sa zazdalo
nám, ním že Kraľovanská dolina
vždy ešte hučí, šumí Orava,
a Choč náš starý že ver’ omladol,
nás usmievave víta k návratu —
To bys’ bol mal čuť, vidieť, priateľu!
Ak opis tak chceš, dám ti noviny —
Nuž, neboj: prídu písma slovenské
od súdov, vrchností! Keď platíme
ich my: nám našsky slúžiť musejú,
tak bude pravda pravdou!… Len by ľud
náš poznal seba! Svojho držal sa
tak aspoň, jak sa pluha držať vie:
a Slovákovi musí svitnúť tiež,
tiež!…“ rozkladal i ďalej druhovi,
až rozpálený. A ten medzitým,
ktozná, či slúchaj aj? Či v myšlienkach
nebrúsil kade-tade? Môž’, i tkvel
len na tých písmach…
     Došli k rázcestiu.
„Nuž zbohom tam kos!“ dodal Ezechiel.
„A narob sena aspoň zo desať,
nie krtinák — kôp, toľkých!“ poriskom
v znak otočil. „Ba — “ Gábor s úškrnom
mu, „taký bedár jak ja; skorej ty
tam zavaľ grúňom z toľko syrných hrúd —“

*

A opäť neskôr — na počiatku žní —
sa takže zišli Ezech s Gáborom,
na pleciach zbožné kosy. Onen šiel
pšenicu zakášať až do Jelšín,
ozimnú fuzačku; ten povyše
zas jačmeň zrubnúť: bojsa prezrie, vraj —
Na briežky k ceste ponavaleným
osenia klasím, ôstím pomedzi,
čakanky kvietím skvúce viseli
kropaje rosy ešte; lastovky
vo vzduchu skrižovali s piskotom,
stíhali kaňu a či pustovku;
zo zbožín zhusta zjaklo ,podspodok’,
i cvrčky zhúdli: jak tak do poľa
kráčali cestou, Gábor schmúrený
(na kosisku vzad uzlík, s merindkou
ak), Ezech ale s chuťou z fajočky
si poťahujúc (čo krok: osla ,hrk’
mu v oselníku). „A ty nefajčíš?“
vtom tento k tomu. „Nechám tatovi —“
„Veď bol si tuhý fajčiar!“ „Nebárs — a —
Hej, ktože bude zberať za tebou,
keď tvoja nejde?“ „Len sa odkutí,
i príde. — Má ver’ doma tancu až
moc, chúďa; chlapec bezdek, varovka
zlá — moc až… Nuž a tebe nedôjde
nik na pomoc?“ „A načo?“ podíval
sa na Ezecha s žmurkom. „Skosím sám
dosť taký pásik, dosť —“ „To tato var’
zas inde zašiel kosiť? K pšenici
var’ pošli s matkou?“ „Horká pšenica,
prehorká — naša!“ z hĺbky zosŕkal
i zmnul si čelo. „Ej, zas nevrlý
si akýsi a kyslý. — čo ti je?“
A Gábor polknul: „Dosiaľ okúňal
som sa ti priznať — ľahko uhádneš,
čo za ťarcha to musí byť, keď mi
i hrtan stiahla. — Ale viem, že ti
je známo, o čom vraví šíry svet,
nuž počuj, Ezech: my sme žobráci!
Mizera, bedač! Tak je, kamarat,
nač tajiť dlhšie? Seba zavádzať?
Môj život za nič — len sa stratiť kde,
či zverbovať sa…“ „Ale netáraj —“
„Ba tak je!“ (Znova šuchnul z tváre pot.)
„Sto ráz som prezávidel bratovi
Pavkovi, tisíc ráz! Je na strane
a obhŕňa sa… Veď znáš príčinu,
čo za chrobák to rozvŕtal náš dom?
Ejch, braček! —“ (Povydýchol, zachvel sa.)
„Kde žena v dome rozgazdinou je
a nevaruje, nech bár po lakte
muž ruky zderie, nohy odchodí
do kolien — dá sa začas zatierať —
no zhuba predsa tak raz otrasie
tým domom, že vtom skydne na hŕbu!
Och, menší potrest, keď muž korheľom —
Len chudák otec, chudák!…“ na oči
pritiahol klobúk, vzdychnúc. „Nezúfaj,“
mu Ezech. „Oba ešte zdraví ste,
do práce súci! Práca statočná
však uživí vždy. — Nuž a ja, veď vieš,
jak obišiel som? A hľa, trvám preds’,
buď Bohu chvála!“ Hlavou pokrútil
však Gábor: „Oj, to inô — ďaleko
nie taký pád! Tá neresť…“ Zamĺkli
a pospešili —
     Prišli k potoku,
čo jasným sklom sa krušiac, hučal vdol,
hôr bystrý posol, spádom náramným,
i sperlenými lapkal ústami
sneť zvislých jelšín. Prešli po skalách —
A Ezech zajal postať. Podišiel
i Gábor; ale — kraj úvratí už
skamenel takmer stĺpom, zryknuv len
jak divoch. Jačmeň bol už skosený
i zobratý, len holé strnisko —
(Najskorej chytrák ten bol Abrhám.)
Vybehol Ezech na krik. „Vidíš ho —
či vidíš?“ Gábor zdýmnul. „Posmech ten!?
Ba nezbýva mi, iba prebiť sa
tou kosou, prebiť! Joj!…“ No Ezech ju
už vyskubol mu, šmaril na záhon,
že s cvengom sfrungala. „Sa blaznieš, há?
To pášu trúpi! — Hybaj: sadnime
hen na briežok…“ „Ni nejdem domov viac,
nepozrem… (zuby zdrgotali mu),
čo mám tam hľadať?… Pôjdem — do služby —
Či vezmeš ma?“ „Iď, čo ti napadá?“
„Viem: nechcel bys’ ma, nechcel od hanby
(až vzlyknul), verím, Ezko — pravdu máš —
Kus ďalej musím o ňu žebroniť,
preč! — Začnem… (v skráň si zadrel do krvi),
hej, u Farkašov! — Hajdúch, pandúr či
čokoľvek…“ „To-to!“ Ezech vybúšil
so srdom, „to by krásne svedectvo
pre teba! Krásne! Môžem povedať:
žes' — darebákom, vieš? Že robiť sa
ti nechce! — Vskutku, zvláštna chvála aj
pre syna gazdu: byť chlap ani buk,
sa vládať údmi do váľania pňov,
a pred robotou preds’ hup v mundier! Fuj!…“
„Tak čo si počať, Ezech?“ Gábor v to,
založiv ruky s práškom. „Ak vieš, raď —“
„A poslúchneš ma?“ „Slúchnem.“ „Ožeň sa!“
„Ja!? (Bezmála v checht Gábor prepuknul.)
Ja? — Dneska-zajtra už i bez strechy! —“
„Choď na prístupky.“ „A kde?“ „Do Blažkov —
A jak mi v moci, chcem i pomôcť. — Snáď
oratujeme otca — majetok…“
„A vážne myslíš?“ „Fígľov nepoznám…“
Tu zamlčali sa —
     A o chvíľu
zakášal Ezech. Gábor zberal zas
pšeničku zlatú za ním, klasnatú,
a za snopom snop skladal na hŕbu,
až Žofka došla, chlapča na chrbte
v snách, v ruke hrable. Zatým kosili
však obidva. A Žofka musela
sa ozaj posošiť, až harcovať,
zberajúc, chvácuc zákos za každým;
praskali byle, riasa šušťala…
Doslov vypravovateľa


Čo vyprával som posiaľ, ako som
znal — nešikovne, vyznám úprimne:
som zväčša zažil, počul, dovidel.
A dojmy z toho vzaté, za mladi,
vnímavou dušou ako vycucle
až do dna z kvietka slasť vše včelička —
do zraku sprchlé zlatým vlásením,
i pazderím ver’ (ako badám dnes),
v sluch hudbou vteklé, v tom i zlozvukom
(jak tobôž dnes tie sklzky vynímam):
tie dojmy, zrejme nezmazateľné,
prez celý život, trebárs roztiahly
i rmutom časov naplavený dosť
už, predierali sa mi na povrch;
mi pokoj ducha rušili, čo blesk
v mrákave krížili sa pamäťou,
mi mysľou prebíjali, okom jak
i najjasnejším slza prenikne,
či kôrou zeme precedí sa zdroj.
I musel som ich spešne zachytiť;
bár neraz drgla ma v tom prekážka,
chuť nechala, ich musel stýbať… vraj,
kým ruka ešte vládze, riadi duch:
tak striasť sa na čas aspoň ťarchy ich.
Tým viac, že samy o to lúdili,
upomínali zhusta ma: Veď píš,
buď kronikárom naším, prosíme…
Ak chceš sa zbaviť našej návštevy,
už dlhej — a čo dlho predlieva,
sa spríkri, zhnusí vposled: vieme tiež —
toť inam presaď, vymnúc z pamäti,
na blánku zlož nás. Kresbou spomienky
bárs púhej — uschlou v knihe kytičkou —
a my i s tým sa chceme spokojiť:
s osudom starých, zvädlých pamiatok,
ichž váži si ak oko slzavé.
Ak sme však hodný toho a ty zas
si vstave začrieť i máš do čoho
vzdor tomu, že si drahne dolel už,
a nie si pritom úzkoprsých snáh,
daj žitiu nás, či lepšie: života
nám daj! Daj srdca tepla, dušičky,
do líčok zábron krvi; obleč v kvet,
v svit zhaľ nás, zaraď v hajno kratochvíľ
s pestrými krielci, v let pusť chorovod…
Z tých šľapají, ichž v mysli zbyl ti tlak,
naspiatok k prameňu sa privrátiac
od pustatín, v nichž všetko presiaka,
z tých ustroj, vzkries, vteľ, znova — preži nás!
Dosť skoro prevrtne sa nádoba:
ty s nami, s tebou vytečieme my
do oných večne smädných piesočín,
v prach, navrátenou časťou zeme v zem…
a na všetko kríž — koniec divadlu!
Môž’: krik-vzlyk, môž’: smiech — spadne opona…

Zakonč. 15. 5. 1899

