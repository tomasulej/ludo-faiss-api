Táto elektronická kniha bola zakúpená v internetovom kníhkupectve Martinus.sk



Meno a priezvisko kupujúceho: Tomáš Ulej

E-mail: tomas.ulej@gmail.com



Upozorňujeme, že elektronická kniha je dielom chráneným podľa autorského zákona a je určená len pre osobnú potrebu kupujúceho. Kniha ako celok ani žiadna jej časť nesmie byť voľne šírená na internete, ani inak ďalej zverejňovaná. V prípade ďalšieho šírenia neoprávnene zasiahnete do autorského práva s dôsledkami podľa platného autorského zákona a trestného zákonníku.



Veľmi si vážime, že e-knihu ďalej nešírite. Len vďaka Vašim nákupom dostanú autori, vydavatelia a kníhkupci odmenu za svoju prácu. Ďakujeme, že tak prispievate k rozvoju literatúry a vzniku ďalších skvelých kníh.



Ak máte akékoľvek otázky ohľadom použitia e-knihy, neváhajte nás prosím kontaktovať na adrese eknihy@martinus.sk





Knižnica

svetových bestselLerov





Z anglického originálu George R. R. Martin: A Game of Thrones – Book One of a Song of Ice and Fire,

ktorý vyšiel vo vydavateľstve Bantam Books, New York 1996,

preložili Aňa Ostrihoňová a Lucia Halová.

Vyšlo vo Vydavateľstve TATRAN, Bratislava 2014 ako 5015. publikácia

a 112. zväzok edície LUK – Knižnica svetových bestsellerov.

Vydanie I.

Prebal a väzbu podľa pôvodného návrhu spracoval AldoDesign, Bratislava.

Zodpovedná redaktorka Katarína Jusková

Jazyková redaktorka Eva Mládeková

Technický redaktor Jaroslav Zdražil

Sadzba RS servis

Vytlačila Těšínská tiskárna, a. s., Český Těšín.



www.slovtatran.sk



:: knihy pre hodnotnejší život



Published by agreement with the author and the author’s agents,

The Lotts Agency, Ltd.



Copyright © 1996 by George R. R. Martin

All rights reserved.

Maps and decorations © Jeffrey L. Ward

Heraldic crests © Virginia Norey

Translation © Aňa Ostrihoňová a Lucia Halová 2014

Slovak edition © Vydavateľstvo TATRAN 2014



ISBN 978-80-222-0701-0





Táto je pre Melindu





PROLÓG


„Mali by sme sa vrátiť,“ povedal Gared, keď les okolo nich začal tma­vnúť. „Tí divosi sú mŕtvi.“

„Ty máš z mŕtvych strach?“ opýtal sa ho ser Waymar Royce s miernym náznakom úsmevu.

Gared na uštipačnú poznámku nereagoval. Mal vyše päťdesiat, bol starý a v živote už stretol veľa urodzených pánov. „Mŕtvi sú mŕtvi,“ prehodil krátko. „Od mŕtvych sa držme radšej ďalej.“

„Naozaj sú mŕtvi?“ opýtal sa šeptom Royce. „Aký máme dôkaz?“

„Will ich videl,“ povedal Gared. „Keď Will hovorí, že sú mŕtvi, nepotrebujem iné dôkazy.“

Will vedel, že skôr či neskôr ho zatiahnu do svojho sporu. Želal si, aby to bolo radšej neskôr. „Moja matka vravievala, že mŕtvi nespievajú piesne,“ zapojil sa do rozhovoru.

„Moja dojka hovorila to isté, Will,“ súhlasil Royce. „Nikdy never tomu, čo počuješ pri ženskom prsníku. Niektoré veci sa môžeme naučiť aj od mŕtvych.“ Jeho hlas sa zvučne niesol súmračným lesom.

„Máme pred sebou ešte dlhú cestu,“ poznamenal Gared. „Osem, možno deväť dní. A už sa stmieva.“

Ser Waymar Royce bez záujmu zdvihol zrak k oblohe. „V tomto ob­dobí sa noc začína vždy o tomto čase. Hádam sa len nebojíš tmy, Gared?“

Will videl, ako Garedovi stuhla tvár, v očiach pod kapucňou čierneho plášťa sa mu blysol potláčaný hnev. Gared strávil v Nočnej hliadke štyri­dsať rokov ako chlapec aj ako muž a nebol zvyknutý na to, aby jeho slová brali na ľahkú váhu. A predsa v tom bolo čosi viac. Okrem urazenej pýchy cítil Will v starom mužovi ešte niečo. Bolo to takmer hmatateľné, nervózne napätie, ktoré sa nebezpečne blížilo k strachu.

Will chápal jeho nepokoj. Sám strávil na Múre štyri roky. Keď ho prvýkrát poslali na druhú stranu, spomenul si na všetky staré historky, ktoré počul, a zovrelo mu žalúdok aj všetky vnútornosti. Po návrate sa na tom smial. Teraz už mal za sebou stovky výprav a nekonečná temná divočina, ktorú južania nazývali Prekliaty les, mu viac nenaháňala hrôzu.

Až do dnešného večera. Dnes večer to bolo iné. Spolu s temnotou sa do lesa vkradlo niečo, z čoho mu naskočila husia koža na celom tele a na zátylku sa mu zježili vlasy. Deväť dní putovali na sever a na severozápad, a znovu na sever, vzďaľovali sa od Múru po stopách skupiny divých útočníkov. Deň čo deň to bolo horšie. A dnes to bolo úplne najhoršie. Dul prudký severák, ohýbal stromy, ktoré stonali a šuchotali ako živé bytosti. Will mal celý deň pocit, akoby ho čosi pozorovalo, čosi chladné a neúprosné, nie­čo, čo ho nemá rado. A Gared to cítil tiež. Will netúžil po inom, len sa rozbehnúť ozlomkrky do bezpečia Múru. O podobné pocity sa však so svojím veliteľom nedelíte.

Hlavne nie s veliteľom, ako bol tento.

Ser Waymar Royce bol najmladší syn z prastarého rodu s priveľkým poč­tom dedičov. Mal osemnásť rokov, bol to pekný mladík so sivými očami, ladnými pohybmi a štíhly ako mladá jedľa. V sedle obrovského čierneho bojového žrebca sa doslova vypínal nad Willom a Garedom s ich malými huculmi. Mal na sebe vysoké jazdecké čižmy z čiernej kože, čierne vlnené gamaše, čierne rukavice z moleskinu a vyberanú zbroj – trblietavú drôtenú košeľu na odeve z čiernej vlny a varenej kože. Ser Waymar odprisahal vernosť bratstvu Nočnej hliadky pred necelým polrokom, hoci nikto nemohol povedať, že by na svoje povolanie nebol pripravený. Aspoň pokiaľ išlo o oblečenie.

Jeho najväčšou pýchou bol čierny plášť zo sobolej kože, hrubý a mäkučký. „Stavil by som sa, že ich všetky pozabíjal sám, určite,“ hovoril Gared v barakoch nad vínom, „vykrútil im tie malé krky, náš mocný bojovník.“ Všetci sa vtedy schuti zasmiali.

Je ťažké prijímať rozkazy od muža, z ktorého sa človek smeje nad čašou vína, uvažoval Will, keď sa roztrasený niesol na svojom huculovi. Gared má určite rovnaký pocit.

„Mormont hovoril, že ich máme nájsť, a to sme už urobili,“ povedal Gared. „Sú mŕtvi. Už nám nebudú robiť problémy. Čaká nás ťažká cesta. Toto počasie sa mi nepozdáva. Ak začne snežiť, cesta späť nám potrvá aj dva týždne, a pritom je sneh to najlepšie, v čo môžeme dúfať. Zažili ste niekedy snehovú fujavicu, pane?“

Zdalo sa, že jeho lordstvo ho nepočulo. Svojím typicky znudeným neprítomným pohľadom sledovalo rastúce šero. Will jazdil s rytierom dosť dlho, aby vedel, že keď sa tvári takto, najlepšie je ničím ho neobťažovať. „Povedz mi ešte raz, čo si videl, Will. Do posledného detailu. Na nič nezabudni.“

Predtým než Will zakotvil v Nočnej hliadke, bol lovec. No, vlastne pyt­liak. Chytili ho v lesoch lorda Mallistera jeho jazdci, práve keď sťahoval z kože pánovho jeleňa, a dali mu na výber: Buď sa oblečie do čierneho, alebo príde o ruku. Nikto sa nedokázal pohybovať v lese tichšie ako Will, a čier­nemu bratstvu netrvalo dlho, kým odhalilo jeho skrytý talent.

„Tábor je dve míle odtiaľto, za tým hrebeňom hneď pri potoku,“ povedal Will. „Priblížil som sa k nemu, nakoľko som si trúfol. Je ich tam osem, muži aj ženy. Deti som nevidel. Postavili si prístrešok pri skale. Teraz je už zapadnutý snehom, ale stále ho trochu vidieť. Nehorel tam žiadny oheň, aj keď ohnisko bolo stále jasne vidieť. Nikto sa nehýbal. Žiadny živý človek nevydrží tak dlho bez pohybu.“

„Videl si krv?“

„Nuž, nie,“ pripustil Will.

„Nejaké zbrane?“

„Zopár mečov a lukov. Jeden muž mal sekeru. Na pohľad masívnu, s dvojitým ostrím, hrozivý kus železa. Ležala vedľa neho na zemi, hneď pri ruke.“

„Zapamätal si si, ako ležali telá?“

Will pokrčil plecami. „Niektoré sa sediačky opierali o skalu. Väčšina ležala na zemi. Akoby spadli.“

„Alebo spali,“ nadhodil Royce.

„Spadli,“ trval na svojom Will. „Hore na hrabe bola žena ukrytá za konármi. Hliadka.“ Usmial sa. „Dával som si pozor, aby ma nezbadala. Keď som sa dostal bližšie, zistil som, že ani ona sa nehýbe.“ Mimovoľne ho striaslo.

„Je ti zima?“ opýtal sa Royce.

„Trochu,“ zamrmlal Will. „To ten vietor, pane.“

Mladý rytier sa k svojim ufňukaným spolubojovníkom otočil chrbtom. Zmrznuté lístie navôkol šuchorilo vo vetre a Royceov žrebec nepokojne klusal ďalej. „Čo podľa teba zabilo tých ľudí, Gared?“ opýtal sa nenútene ser Waymar. Upravil si dlhý sobolí plášť.

„Mráz,“ odpovedal Gared so železnou istotou. „Videl som, ako ľudia mrzli minulú zimu a ako mrzli zimu predtým, keď som bol ešte chlapec. Každý rozpráva o závejoch vysokých štyridsať stôp a ako sa zo severu priženie víchrica, ale skutočným nepriateľom je chlad. Zakráda sa za vami tichšie než Will, a vy sa najskôr trasiete od zimy, drkocete zubami, podupkávate nohami a snívate o varenom víne a príjemnom teple plameňov. A páli. Nič nepáli väčšmi než chlad. Ale len chvíľu. Potom sa do vás dostane, preniká vám celým telom, a zakrátko už nemáte silu s ním bojovať. Jednoduchšie je posadiť sa alebo zaspať. Nakoniec vraj už necítite bolesť. Zoslabnete, doľahne na vás obrovská únava a všetko sa začne strácať, akoby ste klesali na dno mora teplého mlieka. Cítite len pokoj.“

„Aké kvetnaté, Gared,“ poznamenal ser Waymar. „Nikdy by som si nebol pomyslel, že v tebe drieme básnik.“

„Viem, čo znamená, keď sa človeka zmocní chlad, vaše lordstvo.“ Gared si zložil kapucňu a otrčil serovi Waymarovi kýptiky uší. „Dve uši, tri prsty na nohách a malíček na ľavej ruke. Dopadol som ešte celkom dobre. Môjho brata našli na strážnom stanovišti zamrznutého, s úsmevom na tvári.“

Ser Waymar pokrčil plecami. „Mali ste sa teplejšie obliecť, Gared.“

Gared zagánil na mladého lorda a jazvy okolo dier na mieste, kde mal kedysi uši, ktoré omrzli a majster Aemon mu ich musel odrezať, očerveneli od hnevu. „Uvidíme, ako teplo sa budete vedieť obliecť vy, keď príde zima.“ Stiahol si kapucňu do čela a nahrbil sa na koni, tichý a mrzutý.

„Keď Gared hovorí, že to bol chlad…“ začal Will.

„Bol si tento týždeň na hliadke, Will?“

„Áno, pane.“ Neprešiel týždeň, aby naňho nevyšlo aspoň desať poondiatych hliadok. Na čo naráža?

„A aký sa ti zdal Múr?“

„Uplakaný,“ odpovedal zamračene Will. Teraz už vedel, čo sleduje mladý lord svojimi otázkami. „Nemohli zamrznúť. Nie v čase, keď Múr plakal. Nebola taká zima.“

Royce prikývol. „Bystrý chlapec. Minulý týždeň síce párkrát prituhlo a občas sa prihnala krátka snehová prehánka, ale rozhodne nebol taký mráz, aby zabil osem dospelých ľudí. Dovoľ mi, aby som ti pripomenul, že tí ľudia boli oblečení v kožušinách a koži, mali prístrešok a mohli si rozložiť oheň.“ Rytier sa sebaisto usmial. „Zaveď nás tam, Will. Chcem sa na tých mŕtvych pozrieť sám.“

Márna snaha. Rozkaz bol rozkaz a česť im velila poslúchnuť.

Will šiel prvý, jeho chudý malý kôň si starostlivo vyberal cestu cez nízke krovie. Minulú noc napadlo trochu snehu, pod krehkou bielou škrupinou striehli na ľahkovážnych, neopatrných jazdcov kamene, korene a ukryté jamy. Za ním bol ser Waymar Royce, jeho veľký čierny žrebec netrpezlivo odfrkoval. Bojový žrebec sa nehodí na prieskumné výpravy, ale skúste to povedať jeho lordstvu. Gared šiel na chvoste a potichu frflal.

Na krajinu sa znášal súmrak. Bezoblačné nebo bolo tmavofialové ako stará modrina, potom sa prezlieklo do čierneho. Vyšli hviezdy a polmesiac. Will im bol vďačný za svetlo.

„Určite by sme mohli ísť aj rýchlejšie,“ povedal Royce, keď mesiac vystúpil nad stromy.

„Nie s týmto koňom,“ namietol Will. Strach mu dodal odvahu. „Alebo chcete ísť prvý, pane?“

Ser Waymar Royce sa neunúval odpovedať.

Kdesi v lese zavyl vlk.

Will zaviedol hucula pod starý pokrivený hrab a zosadol.

„Prečo si zastavil?“ opýtal sa ser Waymar.

„Bude lepšie, keď zvyšok cesty prejdeme pešo, pane. Je to hneď za hrebeňom.“

Royce na chvíľu zastal, zahľadel sa do diaľky – zjavne premýšľal. Medzi stromami zaševelil chladný vietor. Nádherný sobolí plášť sa za ním zavlnil, akoby bol živý.

„Niečo tu nesedí,“ zamrmlal Gared.

Mladý rytier sa pohŕdavo usmial. „Naozaj?“

„Vari to necítite, pane?“ opýtal sa Gared. „Načúvajte temnote.“

Will to cítil. Za celé štyri roky, čo strávil v Nočnej hliadke, sa nikdy takto nebál. Čo je to?

„Vietor. Ševeliace lístie na stromoch. Vlk. Ktorého z tých zvukov sa bojíš najviac, Gared?“ Keď Gared neodpovedal, Royce ladne zosadol zo žrebca. Priviazal ho k spodnému konáru, čo najďalej od ostatných koní, a vytiahol z pošvy dlhý meč. Drahé kamene na rukoväti sa zatrblietali, mesačné svetlo skĺzlo po ligotavej oceli. Bola to nádherná zbraň, majstrovsky ukutá a očividne nová. Will pochyboval, že ňou niekto niekedy sekol v hneve.

„Stromy tu rastú nahusto,“ varoval ho Will. „S tým mečom sa do nich zapletiete, pane. Nôž by bol lepší.“

„Keď budem potrebovať radu, dám ti vedieť,“ odbil ho mladý lord. „Gared, ty zostaň tu a stráž kone.“

Gared zosadol. „Potrebujeme oheň. Postarám sa o to.“

„Zbláznil si sa, starec? Ak sú v lese nepriatelia, oheň je to posledné, čo teraz potrebujeme.“

„Existujú aj nepriatelia, ktorých oheň odradí,“ namietol Gared. „Medvede, pravlky a… všelijaké iné tvory…“

Ser Waymar zovrel pery. „Hovorím, žiadny oheň.“

Garedova tvár sa skrývala v tieni kapucne, ale Will videl, ako sa mu v očiach pri pohľade na rytiera prudko zablyslo. Na chvíľu dostal strach, že starec vytasí meč. Bola to krátka škaredá zbraň, kožená rukoväť bola stmavnutá od potu a ostrie vyštrbené od častého používania, ale Will by za život mladého lorda nedal ani deravý groš, keby ho Gared vytiahol.

Nakoniec sa Gared rozhliadol okolo seba. „Žiadny oheň,“ šepol si pre seba.

Royce to pochopil ako tichý súhlas a obrátil sa. „Veď ma,“ prikázal Willovi.

Will si opatrne razil cestu hustým krovím, potom zamieril po svahu k nízkemu hrebeňu a pod stromom-ochrancom našiel výhodné pozorovacie stanovište. Na vlhkom blate pokrytom tenkou vrstvou snehu sa mu šmýkalo, kamene a neviditeľné korene stromov sa snažili podkopnúť mu nohy. Ticho a obozretne sa štveral do kopca. Za sebou počul jemné cinkanie pánovej drôtenej košele, šuchorenie lístia a tlmené kliatby, keď sa všadeprítomné konáre plietli do cesty mladíkovmu dlhému meču a zachytával sa mu do nich skvostný sobolí plášť.

Na hrebeni rástol veľký strom-ochranca, presne ako si Will pamätal, najnižšie konáre boli sotva stopu nad zemou. Will vkĺzol podeň, ľahol si na brucho do snehu zmiešaného s blatom a pozrel na prázdnu čistinu pod sebou.

Srdce mu zamrelo. Chvíľu sa neodvážil ani dýchať. Mesačné svetlo dopadalo priamo na čistinku, na popol v ohnisku, na prístrešok zapadnutý snehom, na veľkú skalu a polozamrznutý potok. Všetko bolo ako pred niekoľ­kými hodinami, keď odchádzal.

Iba ľudia zmizli. Nevidel ani jedno telo.

„Bohovia!“ začul nadávku spoza chrbta. Ser Waymar Royce sekol mečom do konára, čo mu stál v ceste, a konečne vystúpil na vrchol hrebeňa. Zastal vedľa ochrancu s dlhým mečom v ruke, plášť sa v náporoch vetra vzdúval za ním a jeho silueta sa vznešene črtala na pozadí hviezdnatej oblohy.

„Rýchlo zaľahnite!“ šepol naliehavo Will. „Niečo tu nesedí.“

Royce sa nehýbal. Díval sa dolu na prázdnu čistinu a smial sa. „Zdá sa, že tvoje mŕtvoly zmenili táborisko, Will.“

Will stratil reč. Márne sa snažil nájsť slová. To predsa nie je možné! Očami blúdil po opustenom tábore, pohľad sa mu pristavil na sekere. Na veľkej sekere s dvojitým ostrím, ktorá stále ležala nedotknutá tam, kde ju videl naposledy. Cenná zbraň…

„Zdvihni sa, Will,“ prikázal mu ser Waymar. „Nikto tu nie je. Nezobral som ťa sem preto, aby si sa schovával pod stromom.“

Will neochotne poslúchol.

Ser Waymar naňho pozrel s neskrývaným nesúhlasom. „Nevrátim sa do Čierneho hradu zo svojej prvej prieskumnej výpravy s prázdnymi rukami. Tých ľudí nájdeme.“ Rozhliadol sa okolo seba. „Vylez na strom. Rýchlo. Hľadaj oheň.“

Will sa bez slova zvrtol. Hádať sa s pánom nemalo zmysel. Zadul prudký vietor, prenikol mu až pod kožu. Zamieril ku kmeňu sivozeleného ochrancu s košatou klenbou a začal liezť nahor. Ruky mal zakrátko lepkavé od živice a medzi ihličím sa stratil. Strach mu ťažil útroby ako jedlo, čo sa nedá stráviť. Zašepkal rýchlu modlitbu k bezmenným lesným bohom a vytiahol z pošvy dlhú dýku. Vložil si ju medzi zuby, aby mal pri lezení voľné ruky. Chuť chladného kovu v ústach mu poskytla aspoň akú-takú úľavu.

Dole pod ním mladý lord zrazu zvolal: „Kto je tam?“ Will zachytil v pánovej otázke neistotu. Stŕpol, načúval, pozoroval.

Les mu odpovedal šumom lístia, mrazivým zurčaním potoka, húkaním snežnej sovy v diaľke.

Iní žiadne zvuky nevydávali.

Will zazrel kútikom oka pohyb. Pomedzi stromy sa kĺzali bledé siluety. Keď otočil hlavu, zbadal v tme biely tieň. Vzápätí zmizol. Konáre sa vo vetre trochu pohli, obtreli sa o seba, poškriabali sa navzájom drevenými prstami. Will otvoril ústa, aby lorda varoval, ale slová sa mu zasekli v hrdle. Možno sa mýlil. Možno to bol len vták, odraz na snehu, zvláštna hra mesačného svitu. Čo vlastne videl?

„Will, kde si?“ zakričal zdola ser Waymar. „Vidíš niečo?“ Pomaly sa otáčal okolo svojej osi, náhle ostražitý, s mečom v rukách. Musel ich cítiť rovnako, ako ich cítil Will. Nič však nevideli. „Ozvi sa! Prečo je tu zrazu taká zima?“

Naozaj sa zozimilo. Roztrasený Will sa tuhšie primkol ku kmeňu ochrancu a pritlačil naň tvár. Pocítil na nej sladkú lepkavú živicu.

Z temnoty lesa sa vynoril tieň. Zastal pred Royceom. Bol vysoký, vy­ziabnutý a na pohľad tvrdý ako staré kosti. Pokožku mal bielu ako mlieko. Keď sa pohyboval, jeho brnenie akoby menilo farbu; raz bolo bledé ako čerstvo napadnutý sneh, raz čierne ako noc, hmýrili sa na ňom odblesky tmavých sivozelených stromov. Pri každom kroku sa čerili ako mesačný svit na hladine rieky.

Will počul, ako ser Waymar pod ním pomaly sykavo vydýchol. „Nepri­bližuj sa,“ precedil mladý lord pomedzi zuby. Hlas mu preskakoval ako chlapcovi. Dlhý sobolí plášť si prehodil cez plece, aby mal voľné ruky, pripravil sa na boj a zovrel meč v dlaniach. Vietor ustal. Bola strašná zima.

Iný zatiaľ nečujne postupoval ďalej. V ruke držal meč, aký Will jakživ nevidel. Čepeľ bola ukovaná z kovu, aký ľudia nepoznali. Ožíval v mesačnom svite, priehľadný ako krištáľová črepina, taká tenká, že pri pohľade zboku nebolo meč vidieť. Svetielkoval priezračným svetlomodrým svitom, čo sa kĺzal po hranách, no napriek tomu si Will bol istý, že je ostrejší než najost­rejšia britva.

Ser Waymar sa bránil statočne. „Zatancuj si so mnou.“ Chrabro zdvihol meč nad hlavu. Ruky sa mu chveli pod váhou zbrane alebo od zimy. A predsa si Will v tej chvíli pomyslel, že ser Royce už viac nie je chlapec, ale muž z Nočnej hliadky.

Iný zastal. Will zbadal jeho oči; modré, hlbšie a modrejšie než oči smrteľ­níka, ich farba pálila ako ľad. Upierali sa na ostrie meča zdvihnutého do výšky, pozorovali chladné mesačné svetlo stekajúce po ostrí. Na okamih sa Will odvážil dúfať.

Z tieňa sa potichu vynorili tiene – dvojníci toho prvého. Traja… štyria… piati… Ser Waymar azda pocítil chlad, čo od nich zavanul, ale nevidel ich ani nepočul. Will naňho musí zakričať. Je to predsa jeho povinnosť. Ale bude to jeho smrť, ak to urobí. Roztrasený pevne zvieral kmeň stromu a ani nehlesol.

Svetielkujúci biely meč zasvišťal vzduchom.

Ser Waymar mu nastavil svoju oceľ. Keď sa dve ostria stretli, neozvalo sa rinčanie kovu, len vysoký, tenký tón na prahu počuteľnosti, ako zviera, čo zakvílilo od bolesti. Royce odrazil druhý úder, a hneď nato tretí, potom ustúpil o krok dozadu. Niekoľko ďalších výpadov, a znovu cúvol.

Za ním, po jeho pravici aj ľavici, všade naokolo stáli pozorovatelia, tichí, trpezliví, bez tvárí. Vďaka premenlivým vzorom na dômyselných brneniach boli v lese neviditeľní. Ani jeden sa nepohol, nezasiahol do súboja.

Meče do seba narážali znovu a znovu, Will mal sto chutí zapchať si uši, aby nepočul ten čudný skľučujúci zvuk, ktorý pritom vydávali. Ser Waymar namáhavo dychčal a dych sa mu v mesačnom svite zrážal do bielych obláčikov. Ostrie meča mal pokryté námrazou; na meči Iného tancoval bledomodrý svit.

Potom Royce odrazil nepriateľovu zbraň o čosi neskôr, ako mal. Svetielkujúci meč prešiel brnením pod jeho rukou a mladý lord vykríkol od bolesti. Pomedzi krúžky brnenia začala presakovať krv. V tom chlade sa z nej parilo a kvapky, čo dopadli na biely sneh, žiarili ako plamene. Ser Waymar si prešiel rukou po boku. Na hrubej rukavici mu zostal červený fľak.

Iný povedal niečo v jazyku, ktorý Will nepoznal; jeho hlas pripomínal praskot ľadu na zamrznutom jazere a z jeho slov bolo cítiť pohŕdanie.

Ser Waymar Royce sa rozzúril. „Za Roberta!“ zvolal a vyrútil sa dopredu. Zdvihol oboma rukami meč pokrytý námrazou, zvrtol sa okolo vlastnej osi a celou silou švihol mečom od boku. Iný sa takmer lenivo kryl.

Keď sa meče zrazili, oceľ pukla.

Nočným lesom sa rozľahol výkrik a dlhý meč sa rozpadol na stovky lesklých úlomkov, padali na zem ako dážď ostrých ihiel. Royce s výkrikom padol na kolená a zakryl si oči. Pomedzi prsty mu pretekala krv.

Tí, čo sa doteraz iba prizerali, podišli bližšie, akoby dostali nejaký rozkaz. V hrobovom tichu sa všetky meče naraz zdvihli do výšky a klesli k zemi. Bola to chladnokrvná poprava. Bledé ostria krájali brnenie ako hodváb. Will zatvoril oči. Hlboko pod sebou počul hlasy a smiech ostrý ako cencúle.

Prešlo veľmi veľa času, kým pozbieral odvahu pozrieť sa dolu. Hrebeň pod ním bol prázdny.

Zostal na strome a sotva sa odvážil dýchať, zatiaľ čo sa mesiac pomaly zakrádal po čiernej oblohe. Nakoniec, celý ubolený a s prstami zdrevenenými od zimy, zliezol zo stromu.

Royceovo telo ležalo v snehu dolu tvárou, s jednou rukou od tela. Hrubý sobolí plášť bol rozsekaný na franforce. Keď tam takto ležal mŕtvy, bolo vidieť, aký bol mladý. Len chlapec.

O niekoľko stôp ďalej Will našiel, čo zostalo z jeho meča, iba hrot, rozčesnutý a pokrútený ako kmeň stromu, do ktorého udrel blesk. Will si kľakol, opatrne sa rozhliadol okolo seba a zobral ho do ruky. Úlomok meča bude dôkaz. Gared už bude vedieť, čo s ním, a ak nie, tak Starý medveď Mormont alebo majster Aemon určite. Bude Gared ešte vôbec pri koňoch? Musí sa poponáhľať.

Will sa postavil. Nad ním sa týčil ser Waymar Royce.

Prepychové oblečenie mal roztrhané na franforce, tvár dokatovanú. Zo slepej bielej zrenice ľavého oka trčal úlomok rytierovho meča.

Pravé oko mal otvorené. Dúhovka mu horela modrou farbou. Videla.

Z malátnych prstov vypadol zlomený meč. Will zatvoril oči a modlil sa. Dlhé elegantné ruky sa mu letmo dotkli líc, potom sa zovreli okolo krku. A hoci ich chránili hrubé moleskinové rukavice zalepené od krvi, ich dotyk mrazil ako ľad.





BRAN


Svitlo jasné chladné ráno, svieži vzduch naznačoval, že leto sa chýli ku koncu. Na úsvite vyrazili na popravu, dokopy ich bolo dvadsať a spolu s nimi cválal nervózny a vzrušený Bran. Prvýkrát uznali, že je dosť starý, aby mohol ísť s otcom a bratmi a stal sa svedkom vykonávania kráľovej spravodlivosti. Písal sa deviaty rok leta a siedmy rok Branovho života.

Z malého prístreška v kopcoch vyviedli muža. Robb si myslel, že to bude nejaký divoch, čo prisahal vernosť Manceovi Nájazdníkovi, kráľovi za Múrom. Pri tej predstave mu behal mráz po chrbte. Spomenul si, čo im pri kozube rozprávala stará dojka. Divosi sú zlí, hovorila, otrokári, vrahovia a zlodeji. Obcujú s obrami a ghulmi, za temných nocí kradnú malé dievčatká a pijú krv z vyleštených rohov. Ich ženy počas Dlhej noci spávajú s Inými, aby potom privádzali na svet príšerné poloľudské bytosti.

Lenže muž, ktorého našli so zviazanými rukami a nohami, pripútaného k múru rotundy, kde čakal na akt kráľovej spravodlivosti, bol starý a vychudnutý, len o čosi vyšší než Robb. Mráz ho pripravil o obidve uši a prst na ruke. Oblečený bol v čiernom ako bratia z Nočnej hliadky, okrem roztrhaného a umasteného kožucha.

Dych mužov a koní sa miešal dokopy a v chladnom rannom vzduchu sa premieňal na obláčiky pary. Jeho otec prikázal, aby muža odviazali a predviedli. Robb a Jon sedeli vystretí a mĺkvi na koňoch. Sedemročný Bran sa medzi nimi na svojom poníkovi snažil vyzerať starší a pokúšal sa tváriť, že takéto niečo nevidí prvý raz. Cez bránu prístreška prefukoval mierny vetrík a nad hlavami im viala štandarda Starkovcov zo Zimovresu: sivý pravlk bežiaci po snehobielom poli.

Branov otec sedel vážny a vznešený na svojom koni, s dlhými hnedými vlasmi sa mu pohrával vietor. S krátko zastrihnutými fúzmi popretkávanými striebrom vyzeral na viac než na tridsaťpäť rokov. Dnes mal v sivých očiach ponurý pohľad, vôbec nepripomínal človeka, ktorý s nimi sedával po večeroch pred kozubom a tichým hlasom im rozprával príbehy hrdinov a detí lesa. Dal si dolu svoju otcovskú tvár, pomyslel si Bran, a nasadil si tvár lorda Starka zo Zimovresu.

V chladnom ráne sa kládli otázky a dávali odpovede, ale Bran si neskôr veľmi nespomínal, čo sa tam pohovorilo. Jeho otec nakoniec vydal príkaz a dvaja strážnici odvliekli otrhaného muža k hrabovému klátu uprostred malého nádvoria. Prinútili ho, aby si položil hlavu na tvrdé čierne drevo. Lord Eddard Stark zosadol z koňa a panoš Theon Greyjoy mu priniesol popravný meč. Ten meč sa nazýval Ľad. Čepeľ bola široká ako mužská dlaň a dlhšia než Robb. Bola ukutá z valýrskej ocele kladivami a čarami a tmavá ako dym. Nič sa nedalo naostriť lepšie než valýrska oceľ.

Otec si stiahol rukavice a podal ich Jorymu Casselovi, kapitánovi svojich domácich stráží. Chytil Ľad do obidvoch rúk a povedal: „V mene Roberta z rodu Baratheonovcov, prvého toho mena, kráľa Andalov a Rhoynarov a Prvých ľudí, pána Siedmich kráľovstiev a Ochrancu ríše, ťa ja, Eddard z rodu Starkovcov, pán Zimovresu a Strážca severu, odsudzujem na smrť.“ Zdvihol obrovský meč nad hlavu.

Branov nevlastný brat Jon Snow podišiel bližšie. „Drž opraty pevne v rukách,“ pošepol, „a neodvracaj pohľad. Otec si to všimne.“

Bran pevne uchopil opraty svojho poníka a nespúšťal oči z odsúdenca.

Otec mu jediným istým úderom odťal hlavu. Sneh sa sfarbil dočervena krvou jasnou ako letné víno. Jeden kôň sa splašene vzopäl na zadné a museli ho utíšiť, aby neutiekol. Bran nedokázal odtrhnúť oči od krvi. Pozoroval, ako ju sneh okolo kláta lačno vsakuje a sfarbuje sa dočervena.

Hlava, oddelená od tela, narazila na koreň a začala sa kotúľať. Zastala pri Greyjoyových nohách. Theon bol štíhly tmavý devätnásťročný chlapec, ktorý považoval všetko za zábavu. Zasmial sa a odkopol odťatú hlavu.

„Osol,“ zamumlal Jon, ale tak potichu, aby ho Greyjoy nepočul. Položil Branovi ruku na plece a ten sa obrátil k nevlastnému bratovi. „Bol si statočný,“ pochválil ho vážne Jon. Jon mal štrnásť rokov a vedel, ako vyzerajú popravy.

Počas dlhej spiatočnej cesty do Zimovresu sa im zdalo, že sa ochladilo, hoci vietor ustal a vysoko na oblohe svietilo slnko. Bran cválal spolu s bratmi hodný kus pred družinou, jeho poník sa zo všetkých síl snažil udržať tempo s koňmi.

„Ten zbeh zomrel statočnou smrťou,“ poznamenal Robb. Bol vysoký, dobre stavaný a rástol každým dňom; ponášal sa na matku, mal svetlú pokožku, gaštanové vlasy a modré oči Tullyovcov z Riavokrutu. „Predsa len bol odvážny.“

„Nie,“ povedal Jon Snow potichu. „Nebola to odvaha. Zomieral od strachu. Bolo mu to vidieť na očiach, Stark.“ Jonove oči boli také tmavosivé, až vyzerali čierne, ale skoro nič im neušlo. Bol v rovnakom veku ako Robb, aj keď sa na seba vôbec nepodobali. Jon bol štíhly a Robb svalnatý, Jon tmavý a Robb svetlý, Jon mal ladné pohyby a bol výbušný, zatiaľ čo jeho nevlastný brat bol silný a rýchly.

Na Robba to neurobilo žiadny dojem. „Do pekiel aj s jeho očami,“ zahrešil. „Zomrel dôstojne. Ideme sa pretekať k mostu?“

„Dobre,“ súhlasil Jon a popchol koňa. Robb znovu zahrešil a vyrazil za ním. O chvíľu už obaja cválali po cestičke. Robb sa smial a vykrikoval, Jon sa mlčky sústredil. Spod kopýt koní odfrkovali spŕšky snehu.

Bran sa ich nesnažil dobehnúť. Jeho poník s nimi nemohol súperiť. Predtým sa zahľadel do očí toho otrhaného muža a teraz o nich premýšľal. Po chvíli sa zvuk Robbovho smiechu stratil a les opäť stíchol.

Bol taký pohrúžený do myšlienok, že vôbec nepočul zvyšok družiny, až kým ho nedobehol otec. „Si v poriadku, Bran?“ opýtal sa láskavo.

„Áno, otče,“ odpovedal Bran a zdvihol k nemu zrak. Otec na mohutnom bojovom žrebcovi sa nad ním v kožiach a kožušinách týčil ako obor. „Robb hovorí, že ten muž prijal smrť statočne, ale Jon vraví, že mal strach.“

„A čo si myslíš ty?“ opýtal sa otec.

Bran sa zamyslel. „Môže byť človek statočný, keď má z niečoho strach?“

„Práve vtedy môže byť naozaj statočný,“ povedal otec. „Pochopil si, prečo som to urobil?“

„Bol to divoch,“ odpovedal Bran. „Divosi unášajú ženy a predávajú ich Iným.“

Otec sa usmial. „Stará dojka ti zase rozprávala tie svoje príbehy. V skutočnosti tento muž krivo prisahal, bol to zbeh z Nočnej hliadky. Tí sú najnebezpečnejší. Zbeh vie, že ak ho chytia, bude o hlavu kratší, a tak sa mu nehnusia nijaké zločiny, ani tie najodpornejšie. Ty si ma však nepochopil. Nepýtal som sa, prečo ten muž musel zomrieť, ale prečo som to musel spraviť.“

Na túto otázku Bran nepoznal odpoveď. „Kráľ Robert má kata,“ odpovedal neisto.

„To áno,“ pripustil otec, „rovnako ako targaryenskí králi pred ním. Naše zvyky sú však staršie. V žilách Starkovcov stále prúdi krv Prvých ľudí a my veríme, že človek, ktorý vynesie rozsudok smrti, by ho mal aj vykonať. Keď berieš život inému človeku, musíš sa mu pozrieť do očí a vypočuť si jeho posledné slová. A ak to nie si schopný urobiť, potom si ten človek možno nezaslúži smrť.

Jedného dňa sa z teba stane Robbov banderiálny pán, v mene svojho brata a kráľa budeš spravovať pevnosť a výkon spravodlivosti bude v tvojich rukách. Keď príde ten deň, nesmieš sa z tej úlohy tešiť, ale nesmieš sa od nej ani odvracať. Kráľ, ktorý sa skrýva za platenými katmi, veľmi skoro zabudne, ako naozaj vyzerá smrť.“

Vtom sa spoza hrebeňa pred nimi vynoril Jon. Mával na nich a kričal: „Otče, Bran, poďte sem! Rýchlo sa poďte pozrieť, čo našiel Robb!“ Nato opäť zmizol za hrebeňom.

Jory popchol koňa a pridal sa k nim. „Nejaké ťažkosti, pane?“

„Nepochybne,“ odpovedal jeho pán. „Poďme sa pozrieť, akú galibu vyviedli moji synovia.“ Popchol koňa do klusu. Jory, Bran a ostatní vyrazili za ním.

Robba našli na brehu rieky severne od mosta, vedľa neho sedel Jon, ešte vždy na koni. Na toto ročné obdobie tam bolo veľa neskorého letného snehu. Robb stál zaborený po kolená v bielom záveji, kapucňu mal stiahnutú a slnko mu zlátilo vlasy. Držal čosi v náručí a obaja chlapci sa rozprávali tajnostkársky stíšenými vzrušenými hlasmi.

Jazdci si opatrne razili cestičku pomedzi záveje, hľadajúc pevný podklad na zasneženom hrboľatom teréne. Prví prišli k chlapcom Jory Cassel a Theon Greyjoy. Greyjoy sa cestou smial a vtipkoval ako zvyčajne. Bran počul, ako hlasno zalapal po dychu. „Bohovia!“ zvolal, siahol po meči a snažil sa udržať svojho koňa.

Jory vytasil meč už skôr. „Robb, choď od toho preč!“ kričal, kôň sa pod ním vzpínal na zadných.

Robb sa zamračil a zdvihol zrak od uzlíčka vo svojom náručí. „Tá vám už neublíži,“ povedal. „Je mŕtva, Jory.“

Bran už v tej chvíli horel zvedavosťou. Popchol poníka, aby ich dobehol, ale otec ho prinútil zosadnúť a pokračovať od mosta pešo. Bran zoskočil z poníka a rozbehol sa k bratom.

Medzitým aj Jon, Jory a Theon Greyjoy zosadli z koní. „Do siedmich pekiel, čo je to?“ opýtal sa Greyjoy.

„Vlk,“ odpovedal Robb.

„Netvor,“ dodal Greyjoy. „Pozrite, aký je veľký!“

Branovi, ktorý sa brodil k bratovi závejom vysokým po pás, divo tĺklo srdce v hrudi.

Napoly pochovaný v krvavom snehu ležal veľký tmavý tvor, schúlený v smrteľnej agónii. Riedku srsť mal pokrytú ľadom a sálal z neho sladkastý pach hniloby ako ženská voňavka. Bran zazrel slepé oči, v ktorých sa hmýrili larvy, a obrovskú papuľu plnú zažltnutých tesákov. Mohutnosť zvieraťa mu vyrazila dych. Bolo väčšie ako jeho poník, dvakrát väčšie než najväčší lovecký pes v otcovom psinci.

„To nie je netvor,“ povedal potichu Jon. „To je pravlk. Bývajú väčšie ako vlky.“

Theon Greyjoy namietol: „Pravlka južne od Múru nikto nevidel už dob­rých dvesto rokov.“

„Jedného práve vidím,“ povedal Jon.

Bran odtrhol oči od obludy. Vtedy si všimol uzlík, čo držal Robb v náručí. Natešene zhíkol a podišiel k bratovi. Vĺča, malá guľôčka sivo­čiernych chlpov, bolo ešte slepé. Jemne ovoniavalo ňufáčikom Robbovi hrudník. Márne hľadalo mlieko v záhyboch jeho odevu a vydávalo clivý pis­kľavý zvuk. Bran k nemu váhavo natiahol ruku. „Neboj sa,“ povedal Robb. „Môžeš ho pohladkať.“

Bran rýchlo a nervózne šteňa pohladkal a odvrátil sa, keď mu Jon povedal: „Tu máš.“ Vložil mu do náručia druhé mláďa. „Je ich tu päť.“ Bran sa posadil do snehu a pritisol si vĺča k tvári. Malo mäkký teplý kožúšok.

„Ešte aj po toľkých rokoch si po ríši voľne pobehujú pravlky,“ zamumlal koniar Hullen. „Nepáči sa mi to.“

„Je to znamenie,“ povedal Jory.

Otec sa zamračil. „Je to len mŕtve zviera, Jory.“ Napriek tomu sa zdalo, že mu čosi robí starosti. Obchádzal mrcinu a pod nohami mu vržďal sneh. „Vieme, čo ju zabilo?“

„Má niečo v krku,“ odpovedal Robb, pyšný, že poznal odpoveď, skôr než jeho otec položil otázku. „Tu hneď pod čeľusťou.“

Otec si kľakol na zem a prehmatal zvieraťu papuľu. Prudko potiahol čosi a zdvihol to do výšky, aby si to mohli všetci obzrieť. Kus odlomeného paroha, celý od krvi.

V družine sa rozhostilo ticho. Muži pozerali na parožie s nepríjemným pocitom a nikto sa neodvážil prehovoriť. Dokonca aj Bran vnímal ich strach, hoci mu nerozumel.

Otec odhodil paroh a vydrhol si ruky snehom. „Prekvapuje ma, že žila tak dlho a bola schopná vrhnúť mladé,“ povedal. Jeho hlas prelomil mlčanie.

„Možno už nežila,“ poznamenal Jory. „Počul som už všeličo… možno bola mŕtva, keď šteňatá prišli na svet.“

„Narodené z mŕtvoly,“ ozval sa ďalší muž. „Ešte väčšie nešťastie.“

„To je jedno,“ zavrčal Hullen. „Ani tie dlho nevydržia.“

Branovi sa vydral z hrdla zhrozený výkrik.

„Čím skôr, tým lepšie,“ dal Hullenovi za pravdu Theon Greyjoy. Vytasil meč. „Sem s tou beštiou, Bran.“

Malé vĺča sa mu zamrvilo v náručí, akoby počulo a rozumelo.

„Nie!“ vykríkol rozhodne Bran. „Je moje!“

„Odlož meč, Greyjoy!“ povedal Robb. Na okamih znel jeho hlas rovnako veliteľsky ako hlas ich otca, pána Zimovresu, ktorým sa raz stane sám. „Mláďatá si necháme.“

„To nejde, chlapče,“ zasiahol Hullenov syn Harwin.

„Bude to úder z milosti,“ dodal Hullen.

Bran pozrel na otca v nádeji, že ho podporí, ale videl iba zamračený pohľad a zvraštené obočie. „Hullen má pravdu, synak. Lepšia je rýchla smrť, ako keby mali zomrieť od zimy a hladu.“

„Nie!“ Keď pocítil, ako mu oči zalievajú slzy, odvrátil tvár; nechcel, aby ho otec videl plakať.

Robb si stál za svojím. „Ryšavá suka sera Rodrika vrhla minulý týždeň mladé,“ povedal. „Bolo ich málo, prežili len dve. Bude mať dosť mlieka.“

„Roztrhá ich na kusy, keď sa budú chcieť napiť.“

„Lord Stark,“ ozval sa Jon. Bolo zvláštne, že oslovil otca tak formálne. Bran naňho pozrel so zúfalou nádejou. „Je tu päť šteniat,“ povedal. „Tri psíky a dve sučky.“

„No a čo?“

„Máte päť detí,“ pokračoval Jon. „Troch synov, dve dcéry. Pravlk je znakom vášho rodu. Osud chce, aby vaše deti tieto vĺčatá vychovali, pane.“

Bran si všimol, ako sa výraz otcovej tváre zmenil, a neušlo mu, že aj ostatní muži si vymenili pohľady. V tej chvíli Jona miloval z celého srdca. Dokonca aj v siedmich rokoch chápal, čo jeho brat práve urobil. Počty mu vyšli len preto, že vynechal seba. Zarátal dievčatá, dokonca aj maličkého Rickona, ale nie seba, ľavobočka s priezviskom Snow, ktoré na severe no­sili podľa zvyku všetci, ktorí nemali to šťastie, aby sa narodili s vlastným menom.

Ich otec to pochopil tiež. „A pre seba nechceš žiadne vĺča, Jon?“ opýtal sa potichu.

„Pravlk zdobí erb rodu Starkovcov,“ odpovedal Jon. „Ja nie som Stark, otec.“

Otec si Jona zamyslene premeriaval. Ticho náhle prerušil Robb. „Budem sa oň starať sám, otec,“ sľúbil. „Namočím kúsok plátna do teplého mlieka a budem mu dávať piť.“

„Ja tiež,“ pridal sa Bran ako ozvena.

Lord Stark si dlho zamyslene premeriaval synov. „To sa ľahko povie, ale ťažšie urobí. Nedovolím, aby ste na to mrhali časom služobníctva. Ak chcete tie šteňatá, musíte ich kŕmiť sami, rozumiete?“

Bran natešene prikývol. Vĺča sa mu zavrtelo v náručí a oblizlo mu tvár teplým jazykom.

„Musíte ich aj vycvičiť,“ pokračoval otec. „Sami. Hlavný psiar s nimi nebude mať nič spoločné, počujete? A nech vás chránia bohovia, ak ich za­nedbáte alebo z nich vycvičíte kruté beštie, alebo sa k nim budete zle správať. Tieto psy sa nebudú podlizovať za sladkosti ani sa neodplazia, keď ich kopnete. Pravlk dokáže človeku odtrhnúť ruku rovnako ľahko, ako obyčajný pes zabije potkana. Ste si istí, že to chcete?“

„Áno, otec,“ povedal Bran.

„Áno,“ súhlasil Robb.

„Tie mláďatá možno zdochnú tak či tak, aj keď sa o ne budete starať.“

„Nezdochnú,“ povedal Robb. „Nedovolíme to.“

„Tak si ich nechajte. Jory, Desmond, pozbierajte ostatné vĺčatá. Je najvyšší čas vrátiť sa do Zimovresu.“

Až keď všetci vysadli na kone a zamierili domov, Bran si dovolil okúsiť sladkú chuť víťazstva. Medzitým sa mu vĺča zavŕtalo pod plášť, hrialo ho, bezpečne zabalené na dlhú cestu domov. Bran premýšľal, ako by ho mal pomenovať.

V polovici mosta Jon prudko zastal.

„Čo sa deje, Jon?“ opýtal sa ho otec.

„Vy to nepočujete?“

Bran počul vietor v korunách stromov, dupot kopýt na drevených dos­kách, tiché kňučanie svojho hladného vĺčaťa, ale Jon zachytil niečo iné.

„Tam,“ povedal Jon. Otočil koňa a klusom zamieril späť cez most. Sledovali, ako zoskakuje do snehu pri mŕtvej pravlčici a ako si kľaká. O chvíľu sa k nim vracal s úsmevom na tvári.

„Muselo sa odkotúľať od ostatných,“ povedal.

„Alebo ho odohnali,“ dodal otec a prezeral si šieste mláďa. Malo biely kožúšok, kým ostatné mláďatá boli sivé. Oči malo červené ako krv otrhaného muža, ktorého v to ráno popravili. Branovi napadlo, aké je zvláštne, že toto vĺča má oči otvorené, zatiaľ čo ostatné boli ešte slepé.

„Albín,“ usúdil Theon Greyjoy s krivým pobaveným úškrnom. „Skape ešte skôr ako ostatné.“

Jon Snow obdaril otcovho zverenca dlhým mrazivým pohľadom. „To si nemyslím, Greyjoy,“ povedal. „Ten je totiž môj.“





CATELYN


Lesy okolo Zimovresu Catelyn nikdy neprirástli k srdcu.

Narodila sa ako dcéra rodu Tullyovcov v Riavokrute na Červenom bodci Trojzubca. Tamojší boží háj bol slnečnou a vzdušnou záhradou, kde vysoké sekvoje vrhali škvrnité tiene na zvonivé bystriny, kde sa spev vtákov ozýval z ukrytých hniezd a vzduch napĺňala korenistá vôňa kvetov.

Bohovia Zimovresu uprednostňovali iný druh lesa. Bolo to prastaré temné miesto, tri akre pralesa, nedotknuté desaťtisíc rokov, uprostred ktorých vyrastal ponurý hrad. Páchol vlhkou hlinou a rozkladom a žiadne sekvoje tam nerástli. Bol to les odolných ochrancov, obrnených sivozeleným ihličím, rozložitých dubov a hrabov starých ako sama ríša. Mohutné čierne kmene sa tu tisli na seba, zatiaľ čo pokrútené konáre sa preplietali v korunách stromov, vytvárali hustú klenbu, a znetvorené korene bojovali vo večnej vojne pod povrchom zeme. Bolo to miesto hlbokého ticha a zádumčivých tieňov a bohovia, ktorí tam bývali, nemali mená.

Catelyn však vedela, že dnes večer tam nájde svojho manžela. Vždy keď vzal život človeku, vyhľadával pokoj božieho hája.

Catelyn bola pomazaná siedmimi olejmi a meno dostala v dúhe svetla, ktorá naplnila sept v Riavokrute. Bola vychovaná vo viere tak ako jej otec, starý otec a jeho otec predtým. Ich bohovia mali mená a ich tváre jej boli rovnako známe ako tváre rodičov. Na bohoslužbách sa používalo kadidlo, voňala myrta, sedemboký kryštál presvecovalo svetlo a hlasy spievali piesne. Aj Tullyovci mali svoj boží háj ako všetky veľké rody, ale ten ich slúžil len na prechádzky, na čítanie či slnenie. Obrady sa konali v septe.

Ned dal pre ňu postaviť malý sept, kde mohla spievať siedmim tváram boha, v žilách Starkovcov však prúdila krv Prvých ľudí a ich bohovia boli starí bezmenní beztvárí bohovia zeleného lesa, o ktorý sa delili s dávno zmiznutými deťmi lesa.

Prastarý čarostrom uprostred hája rozjímal nad hladinou jazierka s čiernou studenou vodou. Ned ho nazýval „strom srdca“. Jeho kôra bola biela ako kosť a tmavočervené listy pripomínali tisíce malých zakrvavených dlaní. Do kmeňa veľkého stromu bola vyrezaná podlhovastá tvár s melancholickými črtami a hlboko vpadnutými, zvláštne bdelými očami, červenými od zaschnutej miazgy. Tie oči boli staré, staršie ako sám Zimovres. Videli, ako Brandon Staviteľ položil prvý kameň, ak boli mýty pravdivé; sledovali, ako okolo nich vyrastajú žulové múry hradu. Hovorilo sa, že tie oči vyrezali do kôry deti lesa počas temných storočí pred prechodom Prvých ľudí cez Úzke more.

Na juhu posledné čarostromy vyťali alebo vypálili pred tisícmi rokov, okrem Ostrova tvárí, kde svoju tichú stráž držali zelení ľudia. Každý hrad tu mal svoj boží háj, v každom háji bol strom srdca a každý z nich mal vlastnú tvár.

Catelyn našla manžela pod čarostromom, sedel na kameni obrastenom machom. Ľad mal na kolenách a čistil čepeľ vo vode čiernej ako noc. Pod božím hájom sa tisícky rokov vrstvilo mŕtve lístie, ktoré pohltili zvuk jej krokov, hoci červené oči čarostromu ju sledovali. „Ned,“ oslovila ho potichu.

Zdvihol hlavu a pozrel na ňu. „Catelyn,“ povedal. Hlas mal chladný a odmeraný. „Kde sú deti?“

Vždy sa jej pýtal na to isté. „V kuchyni. Hádajú sa tam o menách pre vĺčatá.“ Rozprestrela si plášť na zem a sadla si k jazierku, chrbtom k čarostromu. Cítila jeho pohľad na šiji, ale snažila sa ho zo všetkých síl nevnímať. „Arya sa už do toho svojho zamilovala a Sansa je celá bez seba od radosti, ale Rickon si ešte nie je celkom istý.“

„Bojí sa?“ opýtal sa Ned.

„Trochu,“ pripustila. „Má len tri roky.“

Ned sa zamračil. „Musí sa naučiť čeliť strachu. Nebude vždy trojročný. A zima sa blíži.“

„Áno,“ súhlasila Catelyn. Pri tých slovách ju zamrazilo ako vždy. Heslo Starkovcov. Každý šľachtický rod mal svoje heslo. Rodinné mottá, frázy, modlitby, v ktorých sa chválili svojou cťou a slávou, sľubovali vernosť a pravdu, prisahali vieru a odvahu. Všetci okrem Starkovcov. Zima sa blíži. To boli ich slová. Nie prvýkrát sa zamyslela nad tým, akí zvláštni sú títo severania.

„Ten muž zomrel statočne, o tom niet pochýb,“ povedal Ned. V ruke držal kus naolejovanej kože, jemne ňou prechádzal po čepeli veľkého meča a leštil ju. „Bol som rád aj kvôli Branovi. Bola by si naňho hrdá.“

„Na Brana som vždy pyšná,“ povedala Catelyn s očami uprenými na meč. Hlboko v oceli videla jemné vlnky na miestach, kde sa pri kovaní stokrát prekladala. Catelyn nemala rada meče, ale nemohla poprieť, že Ľad je nesmierne krásny. Ukuli ho vo Valýrii, predtým než Staré dŕžavy zničila Skaza, v časoch, keď kováči pracovali aj s pomocou čarov a kúziel, a nielen s kladivom. Mal štyristo rokov a stále bol ostrý ako v deň, keď ho ukuli. Jeho meno bolo ešte staršie, bolo dedičstvom z hrdinských čias, keď Starkovci vládli Severu.

„Tento rok to bol už štvrtý,“ povedal zachmúrene Ned. „Ten chudák bol celkom šialený. Niečo doňho zasialo strach tak hlboko, že k nemu moje slová nedoľahli.“ Vzdychol si. „Ben píše, že počet mužov v Nočnej hliadke klesol pod tisíc. A nie sú to len zbehovia. O mužov prichádzajú aj na prie­skumných výpravách.“

„Môžu za to divosi?“ opýtala sa.

„Kto iný?“ Ned zdvihol Ľad a pohľadom skĺzol po celej dĺžke chladnej ocele. „A bude to ešte horšie. Možno príde deň, keď nebudem mať inú možnosť, iba zvolať všetkých rytierov a ísť za kráľom za Múr, aby som sa s ním popasoval raz a navždy.“

„Za Múr?“ Catelyn sa zachvela už pri tom pomyslení.

Ned videl des, čo sa jej zračil v tvári. „Mance Nájazdník pre nás neznamená žiadne ohrozenie.“

„Za Múrom sú oveľa temnejšie veci.“ Obzrela sa na strom srdca, skĺzla pohľadom po bielej kôre a červených očiach, čo počúvali, pozorovali a donekonečna, pomaly prežúvali svoje myšlienky.

Nežne sa na ňu usmial. „Počúvaš priveľa príbehov starej dojky. Iní sú mŕtvi, rovnako ako deti lesa, zmizli pred osemtisíc rokmi. Majster Luwin by ti povedal, že vlastne nikdy neexistovali. Nikto živý ich nikdy nevidel.“

„Až do dnešného rána nikto živý nevidel ani pravlka,“ pripomenula mu Catelyn.

„Mal som vedieť, že nemá význam hádať sa so ženou z rodu Tullyovcov,“ povedal so šibalským úsmevom. Ľad zasunul naspäť do pošvy. „Neprišla si za mnou, aby si mi rozprávala rozprávky pre deti. Viem, že toto miesto nemáš rada. Čo máš teda na srdci, pani moja?“

Catelyn vzala manžela za ruku. „Dnes som sa dozvedela smutné správy, pane. Nechcela som ťa znepokojovať, kým si sa neočistil.“ Tú bolesť nedokázala nijako zmierniť, a tak mu to povedala otvorene. „Veľmi ma to mrzí, láska moja. Jon Arryn je mŕtvy.“

Pozrel jej do očí a ona videla, ako bolestne ho zasiahla tá správa. To však vedela už vopred. V mladosti Neda vychovávali pestúni v Orlom hniezde a bezdetný lord Arryn sa stal druhým otcom jemu aj jeho druhovi Robertovi Baratheonovi. Keď Šialený kráľ Aerys II. Targaryen žiadal ich hlavy, pán Orlieho hniezda radšej na protest vztýčil svoje zástavy s mesiacom a sokolom, ako by vydal tých, ktorých mal podľa prísahy chrániť.

A jedného dňa pred pätnástimi rokmi sa mu jeho druhý otec stal aj bratom, keď spolu stáli v septe v Riavokrute, aby si zobrali za manželky dve sestry, dcéry lorda Hostera Tullyho.

„Jon…“ šepol. „Sú tie správy overené?“

„Bola tam kráľova pečať a list bol napísaný Robertovou rukou. Schovala som ho pre teba. Píše, že lord Arryn zomrel náhle. Dokonca aj majster Pycelle bol bezmocný, ale podával mu makovicový odvar a Jon sa netrápil pridlho.“

„To je podľa mňa chabá útecha.“ V tvári mu videla žiaľ, ale dokonca aj vtedy myslel najmä na ňu. „Čo tvoja sestra?“ opýtal sa. „A Jonov chlapec? Písalo sa tam niečo aj o nich?“

„Písalo sa tam len toľko, že sú zdraví a odišli do Orlieho hniezda,“ povedala Catelyn. „Keby sa radšej namiesto toho vybrali do Riavokrutu. Orlie hniezdo je vysoko v horách. Je to osamelé miesto, a vždy to bol domov jej manžela, nie jej vlastný. Každý kameň jej bude pripomínať lorda Jona. Poznám svoju sestru. Potrebuje útechu rodiny a priateľov.“

„Tvoj strýko je v Údolí, nie? Počul som, že Jon ho vymenoval za Rytiera brány.“

Catelyn prikývla. „Brynden pre ňu urobí, čo bude v jeho silách, a pre chlapca tiež. To je moja útecha, ale napriek tomu…“

„Choď za ňou,“ povedal Ned. „Zober so sebou aj deti. Zaplň sály hradu vravou, výskaním a smiechom. Jej syn potrebuje okolo seba iné deti a Lysa by so svojím smútkom nemala ostať sama.“

„Urobila by som to, keby som mohla,“ povedala Catelyn. „V liste boli však aj iné správy. Kráľ má namierené do Zimovresu, aby sa stretol s tebou.“

Nedovi chvíľu trvalo, kým pochopil jej slová, ale nakoniec sa mu smútok vytratil z očí. „Robert príde k nám?“ Keď prikývla, na tvári sa mu rozžiaril úsmev.

Catelyn si želala, aby mohla byť rovnako šťastná. Lenže počula, čo sa povrávalo na nádvorí – mŕtvy pravlk v snehu, zlomené parožie v jeho hrdle. Strach sa v nej skrúcal ako had, ale prinútila sa usmiať na muža, ktorého ľúbila, na muža, ktorý neveril na zlé znamenia. „Vedela som, že ťa táto správa poteší,“ povedala. „Mali by sme poslať odkaz tvojmu bratovi na Múre.“

„Áno, samozrejme,“ súhlasil. „Ben bude chcieť prísť. Prikážem majstrovi Luwinovi, aby poslal na sever svojho najrýchlejšieho krkavca.“ Ned vstal a pomohol vstať aj manželke. „Dopekla, koľko je to už rokov? A nepošle nám nič iné, len toto? Nenapísal, koľko ľudí bude v jeho družine?“

„Akiste najmenej sto rytierov so všetkými sluhami a panošmi a okolo päťdesiat jazdcov. Cersei a deti cestujú s nimi.“

„Robert pôjde kvôli nim pomaly,“ povedal. „To je dobre. Budeme mať viac času, aby sme sa pripravili na ich návštevu.“

„V kráľovej družine sú aj bratia kráľovnej,“ dodala.

Ned sa pri jej slovách zamračil. Catelyn vedela, že nemá vrelé vzťahy s rodinou kráľovnej. Lannisterovci z Casterlyho skaly prišli Robertovi na pomoc oneskorene, keď už bolo víťazstvo isté, a on im to nikdy neodpustil. „Nuž, ak je cenou za Robertovu prítomnosť povinnosť znášať Lannisterovcov, nedá sa nič robiť. Zdá sa, že Robert sa rozhodol priviesť so sebou polovicu dvora.“

„Tam, kam ide kráľ, nasleduje ho aj jeho ríša,“ poznamenala Catelyn.

„Teším sa, že zasa uvidím ich deti. Keď som naposledy videl toho najmladšieho, bol ešte prisatý na Lannisterkin prsník. Teraz už má možno aj päť rokov, ak sa nemýlim?“

„Princ Tommen má sedem,“ odpovedala. „Je Branov rovesník. Dávaj si, prosím, pozor na jazyk, Ned. Tá Lannisterka je naša kráľovná a hovorí sa, že je z roka na rok pyšnejšia.“

Ned ju chytil za ruku. „Samozrejme, musím usporiadať hostinu so spevákmi a Robert bude chcieť ísť na lov. Pošlem Joryho s čestnou strážou na juh, aby ich privítali na kráľovskej ceste a sprevádzali až sem. Ako ich všetkých nakŕmime? Hovoríš, že už vyrazili? Doparoma aj s chlapom! A s tým jeho bezodným kráľovským žalúdkom.“





DAENERYS


Jej brat zdvihol šaty do výšky, aby si ich mohla obzrieť. „Nádhera! Chyť ich. Neboj sa. Pohlaď tú látku.“

Dany sa jej dotkla. Látka bola taká hladká, až mala pocit, že jej preteká pomedzi prsty ako voda. Nespomínala si, že by mala niekedy na sebe niečo také hebké. Vydesilo ju to. Odtiahla ruku a vzdychla si: „Sú naozaj moje?“

„Dar od magistra Illyria,“ povedal Viserys s úsmevom. Jej brat mal dnes večer výbornú náladu. „Ten odtieň zvýrazní fialovú farbu tvojich očí. A budeš mať na sebe aj zlato a rôzne šperky. Illyrio to sľúbil. Dnes večer musíš vyzerať ako princezná.“

Princezná, pomyslela si Dany. Už zabudla, aké je to. Možno to v skutočnosti ani nikdy nevedela. „Prečo nám toľko dáva?“ opýtala sa. „Čo od nás vlastne chce?“ Už takmer pol roka bývali v magistrovom dome, živil ich a služobníctvo ich rozmaznávalo. Dany mala trinásť rokov a bola teda dosť stará, aby vedela, že také dary sú v slobodnom meste Pentos zriedka zadarmo.

„Illyrio nie je hlúpy,“ povedal Viserys. Bol to štíhly mladík s nervóznymi rukami a horúčkovitým pohľadom vo svetlofialových očiach. „Magister vie, že na svojich priateľov nezabudnem, keď raz zasadnem na trón.“

Dany mlčala. Magister Illyrio obchodoval s korením, drahými kameňmi, dračími kosťami a iným tovarom, nie vždy práve ušľachtilým. Hovorilo sa, že má priateľov vo všetkých deviatich slobodných mestách, či dokonca ešte ďalej, vo Vaes Dothraku a v bájnych krajinách za Nefritovým morom. Povrávalo sa tiež, že nikdy nemal priateľa, ktorého by s ľahkým srdcom a za výhodnú cenu nepredal. Dany počúvala tieto reči na ulici veľmi často, ale bola dosť múdra, aby sa na to neopýtala brata, ktorý nadovšetko rád spriadal pavučiny svojich snov. V hneve naháňal strach všetkým. Vtedy Viserys hovoril, že sa v ňom „prebudil drak“.

Šaty zavesil k dverám. „Illyrio sem pošle otrokyne, aby ťa vykúpali. Snaž zo seba zmyť najmä pach stajní. Khal Drogo má tisíc koní a dnes o takú jazdu nestojí.“ Uprel na ňu nesúhlasný pohľad. „Stále sa hrbíš. Vystri sa.“ Potiahol jej plecia dozadu. „Nech vidí, že si už skoro žena!“ Prstami jej zľahka prešiel po pučiacich prsiach a chytil do prstov bradavku. „Dnes večer ma nesmieš sklamať. A ak áno, čakajú ťa ťažké časy. Nechceš vo mne prebudiť draka, však?“ Uštipol ju cez drsnú látku tuniky. „Však nie?“ zopakoval.

„Nie,“ povedala pokorne Dany.

Brat sa usmial. „Dobre.“ Takmer nežne sa jej dotkol vlasov. „Keď budú písať dejiny mojej vlády, drahá sestra, povedia, že všetko sa začalo práve dnes večer.“

Keď odišiel, Dany pristúpila k oknu vo svojej izbe a túžobne sa zahľadela na vodu v zálive. Čierne siluety hranatých veží Pentosu s cibuľovitými vežičkami sa vypínali na pozadí zapadajúceho slnka. Počula spev červených kňazov, keď zapaľovali nočné ohne, a výkriky otrhaných detí, ktoré sa bezstarostne hrali za múrmi paláca. Na chvíľu zatúžila byť jedným z nich, chcela byť bosá, špinavá a oblečená v roztrhaných šatách, dieťa bez minulosti, bez budúcnosti, bez hostiny, čo na ňu čakala v sídle khala Droga.

Niekde za zapadajúcim slnkom, za Úzkym morom, leží krajina zelených vŕškov, lúk posiatych kvetmi a veľkých riek s prudkou sčerenou vodou, kde sa uprostred nádherných sivomodrých hôr dvíhajú mestá z tmavého kameňa a rytieri v brnení sa vydávajú do bitiek pod erbmi svojich lénnych pánov. Dotharkovia volali tú krajinu Rhaesh Andahli, zem Andalov. V slobodných mestách hovorili o Západnej zemi a Kráľovstvách zapadajúceho slnka. Jej brat používal jednoduchšie názvy. „Naša zem,“ hovoril. Tie slová zneli z jeho úst ako modlitba. Ak ich bude opakovať dosť často, bohovia ich určite vypočujú. „Naša zem podľa pokrvného práva, ktorú nám odňali zradou, ale stále je naša, navždy naša. Drakovi nemôžeš nič ukradnúť. Drak nezabúda.“

Drak si možno aj pamätal, ale Dany nemohla. Nikdy tú zem, tú ríšu za Úzkym morom nevidela, darmo jej brat tvrdil, že im patrí. Všetky miesta, o ktorých rozprával, Casterlyho skala a Orlie hniezdo, Vyšesad a Údolie Arryn, Dorn a Ostrov tvárí, boli pre ňu len slová. Keď ušli z Kráľovho prístavu pred postupujúcou armádou Samozvanca, Viserys mal osem rokov, ale Daenerys bola len zárodkom v lone svojej matky.

Napriek tomu si niekedy predstavovala, aké to tam asi bolo, keď jej brat tak často rozprával všetky tie príbehy. O polnočnom úteku do Dračieho kameňa, o mesačnom svetle odrážajúcom sa od čiernych plachiet lodí. O ich bratovi Rhaegarovi, ktorý bojoval proti Samozvancovi v krvavých vodách Trojzubca a položil život za ženu, ktorú miloval. O drancovaní Kráľovho prístavu tými, ktorých Viserys nazýval Samozvancovi psi – lordom Lannisterom a lordom Starkom. O princeznej Elii z Dornu, ktorá prosila o milosť, keď jej od pŕs odtrhli Rhaegarovho dediča a zavraždili jej ho pred očami. O vyleštených lebkách posledných drakov, čo na nich nevidomo pozerali zo stien kráľovskej siene, kde Kráľovrah prerezal otcovi hrdlo zlatým mečom.

Dany prišla na svet v Dračom kameni deväť mesiacov po úteku, kým zúriaca letná búrka ohrozovala pevnosť na ostrove. Bola to vraj hrozná búrka. Flotilu Targaryeovcov, ktorá kotvila v prístave, úplne rozmetala a z múrov sa uvoľňovali obrovské kamenné bloky, ktoré víchor vrhal do rozbúrených vôd Úzkeho mora. Matka pri pôrode zomrela a Viserys to Dany nikdy neodpustil.

Nespomínala si však už ani na Dračí kameň. Aj odtiaľ ušli krátko predtým, ako sa Samozvancov brat vydal na cestu so svojím novým loďstvom. Dovtedy zo Siedmich kráľovstiev, čo im kedysi patrili, zostal len Dračí kameň – prastaré sídlo ich rodu. Ale ani to nie nadlho. Hradná posádka bola pripravená vydať pevnosť Samozvancovi, ale v jednu noc ser Willem Darry a jeho štyria verní vtrhli do detskej izby, obidvoch odviedli spolu s dojkou a pod rúškom noci ich poslali loďou do bezpečia braavoského pobrežia.

Hmlisto si spomínala na sera Willema, obrovského šedivého medveďa, poloslepého muža, ktorý vykrikoval príkazy z lôžka, kam ho pripútala choroba. Služobníctvo žilo v hrôze zo svojho pána, ale k Dany bol vždy lás­kavý. Volal ju „malá princezná“, zavše ju oslovil „pani moja“ a ruky mal mäkké ako stará koža. Posteľ však nikdy neopúšťal a pach choroby z neho stúpal vo dne v noci, teplý, vlhký a nepríjemne sladkastý. Bolo to vtedy, keď žili v Braavose, vo veľkom dome s červenými dverami. Dany tam mala vlastnú izbu, pod ňou rástol citrónovník. Keď ser Willem zomrel, služobníctvo rozkradlo to málo vecí a peňazí, čo po ňom zostali, a aj ich čo­skoro z veľkého domu vyhnali. Keď sa za nimi navždy zatvorili červené dvere, Dany plakala.

Odvtedy boli na cestách, z Braavosu šli do Myru, z Myru do Tyrošu a potom do Qohoru, Volantisu a Lysu, nikdy sa dlho nezdržali na jednom mieste. Jej brat to nedovolil. Tvrdil, že Samozvanec si najal vrahov, ktorí sú im neustále v pätách, hoci Dany nikdy nijakého nevidela.

Najskôr sa magistri, archóni a zámožné kniežatá tešili, keď mohli vo svojich domovoch a za svojimi stolmi hostiť posledných potomkov Targaryenovcov, ale ako roky plynuli a Samozvanec naďalej sedel na Železnom tróne, dvere sa pred nimi začali zatvárať a treli čoraz väčšiu núdzu. Postupne boli nútení rozpredať aj svoje posledné poklady, a teraz už nemali ani pe­niaze, čo dostali za matkinu korunu. V alejach a vinárňach Pentosu jej brata nazývali „žobrácky kráľ“. Radšej nechcela vedieť, ako volajú ju.

„Jedného dňa sa nám to všetko vráti, drahá sestrička,“ sľuboval jej. Občas, keď o tom hovoril, triasli sa mu ruky. „Šperky a hodváb, Dračí kameň a Kráľov prístav, Železný trón a Sedem kráľovstiev. Všetko, čo nám zobrali, dostaneme späť.“ Viserys žil pre ten deň. Daenerys túžila len po tom, aby mohla bývať v dome s červenými dverami a aby jej pod oknom rástol citrónovník, aby prežila detstvo, ktoré nikdy nemala.

Ozvalo sa tiché zaklopanie na dvere. „Vstúpte,“ povedala Dany a obrátila sa od okna. Do izby vošli Illyriove slúžky a pustili sa do práce. Boli to otro­kyne, ktoré magister dostal do daru od jedného dothrackého priateľa. V slobodnom meste Pentos otroctvo neexistovalo. Toto však boli otrokyne. Stará žena, malá sivá myš, nikdy nevyriekla ani slovo, zato dievča hovorilo za obe. Bola to Illyriova obľúbenkyňa, plavovlasá, modrooká asi šestnásťročná dievčina, ktorá pri práci stále štebotala.

Naplnili vaňu horúcou vodou, čo priniesli z kuchyne, a navoňali ju vonnými olejmi. Dievča pomohlo Dany vyzliecť si hrubú bavlnenú tuniku a vojsť do kúpeľa. Voda bola horúca, ale Dany sa ani nemykla, ani nevykríkla. Teplo mala rada. Dodávalo jej pocit čistoty. Okrem toho jej brat vždy hovorieval, že Targaryenovcom nikdy nie je príliš horúco. „Náš rod je rodom draka,“ vyhlasoval. „Oheň nám prúdi v žilách.“

Stará žena jej mlčky umyla dlhé vlasy, svetlé ako striebro, a rozčesala ich. Dievča jej umylo chrbát a chodidlá a pritom jej rozprávalo, aké má Dany šťastie. „Drogo je taký bohatý, že dokonca aj jeho otroci nosia zlaté obojky. V jeho khalasare je stotisíc jazdcov, v jeho paláci vo Vaes Dothraku dvesto izieb s dverami z čistého striebra.“ Navravela toho viac, oveľa viac o tom, aký je khal krásny muž, vysoký a horkokrvný, odvážny v boji a najlepší jazdec, aký kedy vysadol na koňa, diabolský lukostrelec. Daenerys mlčala. Vždy si myslela, že len čo dosiahne potrebný vek, vydá sa za Viserysa. Celé stáročia sa Targaryenovci sobášili medzi sebou, bratia so sestrami, už od čias, keď si Aegon Dobyvateľ vzal za manželky svoje dve sestry. Viserys jej azda tisíckrát zdôraznil nevyhnutnosť udržiavať nepoškvrnenosť rodokmeňa, že im v žilách prúdi kráľovská krv, zlatá krv starej Valýrie, krv draka. Draci sa nepária s obyčajnými zvieratami a Targaryenovci svoju krv nemiešajú s krvou podradných ľudí. Napriek tomu mala pocit, že Viserys ju plánuje predať cudzincovi, barbarovi.

Keď ju otrokyne vyumývali, pomohli jej vyjsť z kúpeľa a poutierali ju dosucha. Dievča jej česalo vlasy, až kým sa neleskli ako tekuté striebro, a starena ju navoňala vôňovcom z dothrackých lúk, kvapka na zápästia, za uši, na prsia a tá posledná, čo ju chladila, medzi nohy. Obliekli ju do bielizne ľahkej ako pavučina, čo poslal magister Illyrio, a potom do šiat zo slivkovomodrého hodvábu, ktoré mali zvýrazniť fialovú farbu jej očí. Dievča jej obulo pozlátené črievičky a stará žena vplietla do vlasov čelenku a na zápästia navliekla zlaté náramky ozdobené ametystmi. Nakoniec jej pripli na krk ťažký zlatý náhrdelník, zdobený rytinami prastarých valýrskych rún.

„Teraz vyzeráte ako princezná,“ vzdychlo dievča s obdivom, keď si dokončilo prácu. Dany sa zahľadela na seba do postriebreného zrkadla, čo jej prezieravo poslal Illyrio. Princezná, pomyslela si, a nato si spomenula, čo hovorilo dievča o khalovom bohatstve, dokonca aj jeho otroci nosia vraj zlaté obojky. Náhle ju striaslo a na holých rukách jej naskočila husia koža.

Brat čakal vo vstupnej hale. Sedel na kraji jazierka a čeril rukou vodu. Keď vyšla, skúmavo si ju poobzeral. „Stoj!“ prikázal jej. „Teraz sa otoč. Áno, dobre. Vyzeráš…“

„Ako kráľovná,“ dokončil vetu magister Illyrio, ktorý vystúpil z klenutého priechodu. Na to, aký bol mohutný, sa pohyboval s prekvapujúcou ľahkosťou a pôvabom. Pod voľným odevom z ohnivočerveného hodvábu sa mu natriasali záhyby tuku. Na každom prste sa mu leskli drahé kamene a žlté fúzy, čo mu sluha natrel olejom, žiarili ako čisté zlato. „Nech ťa Vládca svetla požehná v tento najšťastnejší deň, princezná Daenerys,“ pokračoval magister a chytil ju za ruku. Poklonil sa, usmial sa na ňu a v zlatých fúzoch sa mu na chvíľu zaleskli krivé žlté zuby. „Je ako zjavenie, vaša výsosť,“ povedal jej bratovi. „Drogo bude očarený.“

„Je príliš chudá,“ namietol Viserys. Rovnaké svetlé vlasy so strieborným odtieňom ako Dany mal sčesané dozadu a na šiji zopnuté sponou z dračej kosti. Prísny účes zdôrazňoval ostré črty jeho tváre. Dotkol sa rukoväte meča, ktorý mu požičal Illyrio, a povedal: „Ste si istý, že khalovi Drogovi sa páčia aj takéto mladé ženy?“

„Už krváca. Pre khala je dosť stará,“ povedal mu Illyrio nie prvýkrát. „Pozrite na ňu. Na tie striebornoplavé vlasy, fialové oči… V žilách jej prúdi krv starej Valýrie, o tom niet pochýb… Je urodzenou dcérou starého kráľa a sestrou nového, stavím sa o čokoľvek, že nášho Droga očarí!“ Keď jej pustil ruku, Daenerys zistila, že sa chveje na celom tele.

„To dúfam,“ povedal pochybovačne jej brat. „Divosi majú zvláštne chúťky. Chlapci, kone, ovce…“

„O ničom takom pred khalom Drogom, prosím, nehovorte,“ poradil mu Illyrio.

Fialové oči jej brata sa zablysli hnevom. „Máte ma za blázna?“

Magister sa mierne poklonil. „Považujem vás za kráľa. Králi nie sú vždy takí obozretní ako obyčajný ľud. Ak som vás urazil, prijmite, prosím, moje ospravedlnenie.“ Obrátil sa a zatlieskal na nosičov.

Keď sa v Illyriovom vyzdobenom palankine vydali na cestu, ulice Pentosu boli temné. Pred nimi bežali dvaja sluhovia, aby im svietili zdobenými olejovými lampami s tienidlami zo svetlomodrého skla a tucet silných mužov niesol na pleciach tyče nosidiel. V stiesnenom priestore za stiahnutými závesmi bolo teplo. Dany aj cez Illyriove ťažké parfumy cítila pach jeho bledého tela.

Jej brat rozvalený na vankúšoch vedľa nej si pachy nevšímal. Myseľ mu zablúdila ďaleko za Úzke more. „Nepotrebujeme celý jeho khalasar,“ povedal. Prstami prechádzal po rukoväti požičaného meča, ale Dany vedela, že s ním nikdy nebojoval. „Desaťtisíc mužov bude stačiť. Áno, som schopný poraziť Sedem kráľovstiev s desiatimi tisícmi dothrackých bojovníkov. Ríša sa postaví sa svojho právoplatného kráľa. Tyrell, Redwyne, Darry, Greyjoy, ani jeden z nich nemá Samozvanca o nič radšej než ja. Dornskí horia túžbou pomstiť princeznú Eliu a jej deti. A pôjdu s nami aj obyčajní ľudia. Budú svojmu kráľovi volať na slávu.“ Dychtivo pozrel na Illyria. „Nemám pravdu?“

„Je to váš ľud a miluje vás,“ odpovedal láskavo magister Illyrio. „V celej krajine muži v pevnostiach tajne pripíjajú na vaše zdravie, ženy šijú zástavy s drakom a skrývajú ich, šetria na deň, keď sa vrátite spoza mora.“ Pokrčil plecami. „Aspoň to hovoria moji špehovia.“

Dany nemala špehov, nemala sa ako dozvedieť, čo niekto robí alebo si myslí tam za Úzkym morom, ale Illyriovým sladkým slovám neverila, a už vôbec nedôverovala samému Illyriovi. Jej brat však horúčkovito prikyvoval. „Zabijem Samozvanca vlastnými rukami,“ sľuboval, on, ktorý nikdy nikoho nezabil, „tak ako on zabil môjho brata Rhaegara. A Lannistera, Kráľovraha, toho zabijem tiež za to, čo urobil môjmu otcovi.“

„To by bolo skvelé,“ súhlasil magister Illyrio. Dany si všimla takmer nepostrehnuteľný úsmev, čo mu zahral na plných perách, ale jej brat ho nevidel. Prikývol, odhrnul záves, zahľadel sa do noci a Dany vedela, že v duchu už bojuje v bitke na Trojzubci.

Sídlo khala Droga s deviatimi vežami stálo pri zálive, vysoké tehlové steny boli obrastené bledým brečtanom. Illyrio im vysvetlil, že khal ho dostal do vlastníctva od magistrov Pentosu. Slobodné mestá boli k do­thrackým pánom vždy štedré. „Nie je to preto, že by sme sa tých barbarov báli,“ hovoril Illyrio s úsmevom. „Vládca svetla ochráni múry nášho mesta pred miliónom Dothrakov, aspoň to červení kňazi sľubujú… ale prečo by sme sa mali spoliehať na náhodu, keď sa ich priateľstvo dá kúpiť tak lacno?“

Nosiči zastali pred bránou a jeden z príslušníkov domovej stráže prudko roztiahol závesy. Mal medenú pokožku a tmavé mandľové oči Dothrakov, ale nemal fúzy a na hlave mal špicatú bronzovú čiapku Nepoškvrnených. Premeral si ich chladným pohľadom. Magister Illyrio naňho vyštekol niečo v neogabanej dothračtine; strážca mu odpovedal v rovnakom jazyku a kýv­nutím ruky ich pustil cez bránu.

Dany si všimla, ako brat pevne zovrel rukoväť požičaného meča. Vyzeral takmer rovnako vystrašený, ako sa cítila aj sama. „Nevychovaný eunuch,“ zahundral Viserys, zatiaľ čo mierili k domu.

Slová magistra Illyria boli samý med. „Na dnešnej slávnosti budú mnohí význační muži. Takí ľudia majú nepriateľov. Khal musí svojich hostí chrániť, a vás predovšetkým, vaša výsosť. Samozvanec by za vašu hlavu určite štedro zaplatil.“

„Áno,“ povedal zamračene Viserys. „Pokúša sa ma zabiť, Illyrio, verte mi. Najal si vrahov, ktorí nás všade sledujú. Som posledný drak a on nebude pokojne spávať, kým budem žiť.“

Muži s nosidlami spomalili a zastavili sa. Roztiahli sa závesy a k Daenerys natiahol ruku otrok, aby jej pomohol vystúpiť. Všimla si, že má obojok z obyčajného bronzu. Jej brat vyšiel za ňou, v ruke stále pevne zvieral rukoväť meča. Magistrovi Illyriovi museli pomôcť z nosidiel dvaja otroci.

Vo vnútri visela vo vzduchu ťažká koreninová vôňa, kadidlo, sladké citróny a škorica. Previedli ich vstupnou halou so sklenenou mozaikou znázorňujúcou Skazu Valýrie. Na stenách boli rozvešané čierne olejové lampy. Pod oblúkom z prepletajúcich sa listov z kameňa eunuch oznamoval ich príchod. „Viserys z rodu Targaryenovcov, tretí toho mena,“ spieval vysokým, sladkým hlasom, „kráľ Andalov, Rhoynarov a Prvých ľudí, vládca Siedmich kráľovstiev a Ochranca ríše. Jeho sestra Daenerys zrodená za búrky, princezná Dračieho kameňa. Jeho ctený hostiteľ Illyrio Mopatis, magister Slobodného mesta Pentos.“

Prešli okolo eunucha na nádvorie so stĺpmi obrastenými bledým brečtanom. Mesačné svetlo sfarbilo lístie do odtieňov slonoviny a striebra, zatiaľ čo sa Drogovi hostia medzi nimi prechádzali. Mnohí z nich boli dothrackí veľmoži. Boli to veľkí muži s hnedočervenou pokožkou, dlhými fúzmi spevnenými kovovými prstencami a s čiernymi naolejovanými vlasmi zapletenými do vrkočov so zvončekmi. A napriek tomu medzi nimi chodili nájomní vrahovia a predajní žoldnieri z Pentosu, Myru a Tyroša, červený kňaz ešte väčší než Illyrio, zarastení muži z prístavu Ibben a urodzení páni z Letných ostrovov s kožou čiernou ako vyleštený eben. Daenerys si všetkých s údivom prezerala… a v náhlom poryve strachu si uvedomila, že je medzi nimi jediná žena.

Illyrio im pošepol: „Tamtí traja sú Drogovi pokrvní jazdci. Hentam pri stĺpe stojí khal Moro so svojím synom Rhogorom. Ten muž so zelenou bradou je brat archona z Tyroša a za ním stojí ser Jorah Mormont.“

Posledné meno Daenerys zaujalo. „Rytier?“

„Presne tak.“ V Illyriových žltých fúzoch sa zaleskli zuby, keď sa usmial. „Pomazaný siedmimi olejmi samým najvyšším septonom.“

„Čo tu robí?“

„Samozvanec žiada jeho hlavu,“ vysvetlil im Illyrio. „Kvôli nejakej bezvýznamnej urážke. Mormont predal niekoľko pytliakov tyrošskému otrokárovi namiesto toho, aby ich odovzdal Nočnej hliadke. Absurdný zákon. Človek by mal mať právo robiť si so svojimi nevoľníkmi, čo chce.“

„Chcel by som sa serom Jorahom porozprávať ešte dnes v noci,“ povedal jej brat. Dany si uvedomila, že si rytiera zvedavo obzerá. Bol to starší muž po štyridsiatke. Hoci mu už vlasy začali rednúť, bol stále mocný a urastený. Namiesto hodvábu mal odev z vlny a kože. Na tunike tmavozelenej farby mal vyšitého čierneho medveďa stojaceho na zadných.

Nespúšťala oči z nezvyčajného muža z vlasti, ktorú nikdy nepoznala, keď jej magister Illyrio položil vlhkú dlaň na holé plece. „Tamto, drahá princezná,“ šepol, „je sám khal.“

Dany by bola najradšej utiekla a niekam sa schovala, ale brat sa na ňu díval a vedela, že ak sa mu niečo znepáči, prebudí draka jeho hnevu. Opatrne sa otočila a pozrela na muža, s ktorým sa – ako Viserys dúfal – zasnúbi ešte v ten večer.

Mladučká otrokyňa nepreháňala, pomyslela si. Khal Drogo bol o hlavu vyšší než najurastenejší muž v miestnosti, a predsa akoby pri chôdzi tancoval ani panter v Illyriovom zverinci. Nemal ani tridsať, bol teda mladší, než čakala. Jeho pokožka mala farbu vyleštenej medi a husté fúzy mal upevnené zlatými a bronzovými prstencami.

„Musím za ním zájsť a pozdraviť ho,“ povedal magister Illyrio. „Počkajte tu. Privediem ho k vám.“

Zatiaľ čo tučný Illyrio šuchtavo kráčal ku khalovi, brat ju chytil za ruku tak prudko, až to zabolelo. „Vidíš jeho vrkoč, drahá sestra?“

Drogov vrkoč, čierny ako polnoc, navoňaný ťažkými vonnými olejmi, bol ovešaný maličkými zvončekmi, čo sa pri každom jeho pohybe ticho rozcinkali. Siahal mu poniže pása, až pod zadok.

„Vidíš, aký je dlhý?“ opýtal sa Viserys. „Keď Dothrakov porazia v bitke, na znamenie potupy im odrežú vrkoč, aby sa svet dozvedel o ich hanbe. Khal Drogo neprehral v žiadnej bitke. Je to nový Aegon Dračí pán a ty sa staneš jeho kráľovnou.“

Dany pozrela na khala Droga. Tvár mal tvrdú a krutú, oči chladné a temné ako ónyx. Hoci jej brat občas ublížil, keď v ňom prebudila draka, nikdy jej nenaháňal taký strach ako teraz tento muž. „Nechcem byť jeho kráľov­nou,“ počula vlastný slabý tichý hlas. „Prosím, prosím, Viserys, ja ho nechcem, chcem ísť domov.“

„Domov?“ Hlas nezvýšil, len šepkal, ale v jeho tóne rozoznala hnev. „Ako by sme mohli ísť domov, drahá sestra? Domov nám predsa zobrali!“ Odtiahol ju do tieňa, aby ich nikto nevidel, a zaryl jej nechty do kože. „Ako by sme mohli ísť domov?“ zopakoval a mal na mysli Kráľov prístav, Dračí kameň a Ríšu, o ktorú prišli.

Dany myslela na ich izby v Illyriovom dome, čo, samozrejme, nebol skutočný domov, hoci bol jediný, aký kedy mali, ale jej brat o tom nechcel ani počuť. Tam nebol jeho domov. Dokonca ani veľký dom s červenými dverami nebol preňho domovom. Jeho prsty sa jej zatínali čoraz hlbšie do ramena, dožadujúc sa odpovede. „Ja neviem…“ povedala nakoniec zlomeným hlasom. Oči jej zaliali slzy.

„Ale ja viem!“ povedal ostro. „Domov sa vrátime s vojskom, drahá sestrička. S armádou khala Droga. Tak pôjdeme domov. A ty sa preto zaňho musíš vydať a musíš s ním aj spávať.“ Usmial sa na ňu. „Dovolil by som, aby ťa pretiahol celý jeho khalasar, ak bude treba, sestrička, všetkých štyridsaťtisíc mužov aj s koňmi, keby som mal za to dostať svoje vojsko. Buď rada, že to bude len Drogo. Časom sa ho možno naučíš mať rada. Teraz si utri slzy. Illyrio ho k nám privedie a on ťa nesmie vidieť plakať.“

Dany sa obrátila. Naozaj. Magister Illyrio poklonkujúc a s úsmevom na tvári viedol khala Droga k nim. Chrbtom ruky si utrela slzy, ktoré jej ani nestačili stiecť po tvári.

„Usmievaj sa,“ šepol nervózne Viserys a spustil ruku k rukoväti meča. „A vystri sa, aby videl, že máš prsia. Bohovia vedia, že inak toho veľa nemáš.“

Daenerys sa usmiala a vypla hruď.





EDDARD


Návštevníci prechádzali hradnými bránami v záplave zlata, striebra a lesk­­lej ocele, tristo mužov, hrdých banderiálnych pánov a rytierov, vazalov aj žoldnierskych jazdcov. Nad hlavami sa im v se­vernom vetre trepotal tucet zlatých zástav s korunovaným jeleňom rodu Baratheonovcov.

Ned poznal mnohých jazdcov. Tamto je ser Jaime Lannister s vlasmi žiariacimi ako zlato, a tamto zasa Sandor Clegan so strašnou spálenou tvárou. Vysoký chlapec vedľa neho môže byť len korunný princ a ten muž trpasličieho vzrastu za nimi bude určite Zmok Tyrion Lannister.

Zato obrovský muž v čele sprievodu, s dvoma rytiermi v snehobielych plášťoch Kráľovskej gardy po boku, sa Nedovi zdal cudzí… teda, až kým s povedomým povzdychom nezosadol zo svojho bojového žrebca a ne­zovrel Neda v objatí, ktorým mu takmer rozdrvil kosti. „Ned, aké potešenie, že znovu vidím tvoju omrznutú tvár.“ Kráľ si ho premeral od hlavy po päty. „Vôbec si sa nezmenil.“

Kiežby Ned mohol o ňom povedať to isté! Pred pätnástimi rokmi, keď sa spolu vybrali bojovať o trón, bol lord z Búrkového konca hladko oholený muž s jasnými očami, svalnatý ako v dievčenskom sne. Šesť a pol stopy vysoký sa priam týčil nad ostatnými, a keď si obliekol brnenie a nasadil na hlavu prilbu s veľkým parožím svojho rodu, stal sa skutočným obrom. Aj silný bol ako obor a jeho obľúbenou zbraňou bolo klincami okované bojové kladivo, ktoré Ned ledva zdvihol. V tých časoch sa z neho ako parfum šíril pach kože a krvi.

Teraz z neho bolo cítiť len voňavku a driek mal stiahnutý širokým opaskom, aby šírka tela zodpovedala výške. Ned videl kráľa naposledy pred deviatimi rokmi počas povstania Balona Greyjoya, keď sa jeleň spojil s pra­vlkom, aby skoncovali s neoprávnenými nárokmi samozvaného kráľa Železných ostrovov. Od noci, keď stáli bok po boku v Greyjoyovej porazenej pevnosti, kde Robert prijal kapituláciu rebelantského lorda a Ned si zobral jeho syna Theona ako rukojemníka a zverenca, pribral kráľ prinaj­menšom osem libier. Brada drsná ani kefa a čierna ani kovové drôty mu zakrývala čeľuste a podbradok a niekoľko kráľovských záhybov tuku, ale, bohužiaľ, nič nemohlo zakryť brucho a tmavé kruhy pod očami.

Lenže Robert bol teraz nielen jeho priateľom, ale predovšetkým jeho vládcom, a tak Ned povedal len: „Vaša výsosť, Zimovres je vám k službám.“

Dovtedy už zosadli aj ostatní a k ich koňom prichádzali stajníci. Robertova manželka, kráľovná Cersei Lannisterová, vošla do hradu so svojimi mladšími deťmi pešo. Dom na kolesách, v ktorom pricestovali, bol obrovský dvojposchodový kočiar z naolejovaného dubového dreva obitého že­lezom, so záprahom štyridsiatich veľkých valachov, a bol taký široký, že neprešiel hradnými bránami. Ned si kľakol do snehu, aby pobozkal kráľovnin prsteň, zatiaľ čo Robert objal Catelyn ako dávno stratenú sestru. Potom priviedli deti, ktoré navzájom predstavili, zatiaľ čo ich obe strany vychva­ľovali.

Skôr než sa uvítanie skončilo, kráľ sa obrátil k svojmu hostiteľovi so slovami: „Zaveď ma dolu do krypty, Eddard. Rád by som vzdal úctu mŕtvym.“

Ned ho mal rád za to, že si na nich po všetkých tých rokoch spomenul. Zavolal, aby im priniesli lampu. Žiadne iné slová neboli potrebné. Len kráľovná začala protestovať. Cestujú už od svitania, všetci sú unavení a uzimení, mali by sa najskôr občerstviť. Mŕtvi počkajú. Viac povedať nestačila; Robert na ňu zazrel a jej brat dvojča Jamie ju bez slova chytil pod pazuchu, na čo zmĺkla.

Spolu zišli do krypty, Ned a jeho kráľ, ktorého ledva spoznal. Ned kráčal s lampou po točitom úzkom kamennom schodisku v čele. „Začínal som mať obavy, že do Zimovresu sa nikdy nedostaneme,“ ponosoval sa Robert cestou dolu. „Keď na juhu hovoríme o mojich Siedmich kráľovstvách, ľahko zabúdame, že tvoja časť je rovnako veľká ako šesť ostatných dokopy.“

„Verím, že cesta vám ubehla príjemne, výsosť.“

Robert si odfrkol. „Na sever od Hrdla sú len močiare a lesy, málokedy natrafíš na slušný hostinec. Nikdy som nevidel takú veľkú pustatinu. Kde sú všetci tvoji poddaní?“

„Možno sa hanbia a nevychádzajú z domov,“ zažartoval Ned. Cítil, ako sa hore schodiskom zakráda chlad, studený dych hlbín podzemia. „Kráľa tu na severe vídajú zriedka.“

Robert sa zamračil. „Všetci sa skôr schovávali pod snehom. Pod snehom, Ned.“ Kráľ sa chytil steny, aby pri zostupe nestratil rovnováhu.

„Snehové búrky nie sú na konci leta nič nezvyčajné,“ poznamenal Ned. „Dúfam, že ti cestou nespôsobovali ťažkosti. Obyčajne sú mierne.“

„Bodaj by tie búrky vzali Iní,“ zahrešil Robert. „Ako to tu bude vyzerať v zime? Už len pri pomyslení na to ma striasa.“

„Zimy tu bývajú kruté,“ potvrdil Ned. „Starkovci však vydržia veľa. Vždy sme museli.“

„Mal by si prísť na juh,“ povedal mu Robert. „Mal by si si užiť leto, kým sa skončí. Vo Vyšesade sú lány zlatých ruží, ťahajú sa, kam len oko dovi­dí. Ovocie je také šťavnaté a sladké, že sa ti rozpúšťa na jazyku – melóny, broskyne, ohnivé slivky, aké si nikdy neochutnal. Však uvidíš, nejaké som ti priniesol. Dokonca aj v Búrkovom konci, kde vejú vetry od zálivu, bývajú dni také horúce, že človek sa ledva vládze hýbať. A mal by si vidieť tie mestá, Ned! Všade samé kvety, na trhoch sa stoly prehýbajú pod jedlom a letnými vínami, ktoré sú také lacné a dobré, že sa opiješ už len z toho, že dýchaš ten vzduch. Všetci sú tam tuční, opití a bohatí.“ Zasmial sa a pohladil si objemné brucho. „A tie dievčatá, Ned!“ zvolal a oči sa mu zaleskli. „Ženy v tom teple, najmojdušu, strácajú všetky zábrany. Kúpu sa v rieke pod hradom nahé. V uliciach je priteplo na vlnu či kožušiny, a tak nosia len krátke šaty z hodvábu, ak majú striebro, a ak nie, tak z bavlny. Všetky však vyzerajú rovnako, keď sa začnú potiť a látka sa im lepí na kožu. Mohli by pokojne chodiť aj nahé.“ Kráľ sa šťastne zasmial.

Robert Baratheon bol vždy pôžitkár, vedel, ako uspokojiť chúťky. O Eddardovi Starkovi sa však nič podobné povedať nedalo. Napriek tomu si Ned nemohol nevšimnúť, ako si tieto potešenia vyberajú svoju daň. Keď zišli na úpätie schodiska, Robert ťažko dýchal a tvár mal vo svetle lampy červenú. Spolu vošli do temnej krypty.

„Výsosť,“ povedal úctivo Ned. Opísal lampášom široký polkruh. Tiene sa pohli a rozkývali. Mihotavé svetlo dopadlo na kamene pod ich nohami a pohladilo dvojrad žulových stĺpov, čo sa tiahli pred nimi a mizli v tme. Medzi sĺpmi pri stenách sedeli mŕtvi králi na svojich kamenných trónoch, opretí o hrobky, v ktorých odpočívali ich telesné pozostatky. „Je úplne na konci, s otcom a Brandonom.“

Ned vykročil pomedzi stĺpy a Robert ho mlčky nasledoval, v studenom podzemnom vzduchu sa triasol od zimy. Tu dole bolo vždy chladno. Zvuk ich krokov na kamennej dlažbe sa rozliehal kryptou a odrážal od klenby nad ich hlavami, ako spolu kráčali pomedzi mŕtvych vládcov dynastie Starkovcov, ktorých portréty boli vytesané do náhrobných kameňov. Sedeli tam v dlhých radoch s nevidomými očami hľadiacimi do večnej temnoty, zatiaľ čo im pri nohách odpočívali veľké kamenné pravlky skrútené do klbka. V pohybujúcom sa tieni akoby sa hýbali aj oni, keď okolo nich prechádza­-li živí.

Podľa starého zvyku mal každý kráľ Zimovresu na kolenách železný meč, aby udržal pomstychtivých duchov v hrobkách. Tie najstaršie sa dávno rozpadli, nezostalo z nich nič, len niekoľko červených škvŕn na miestach, kde sa kov dotýkal kameňa. Nedovi napadlo, či sú ich duchovia teraz slobodní a voľne sa pohybujú po hrade. Dúfal, že nie. Prví páni v Zimovrese boli rovnako neľútostní ako krajina, ktorej vládli. V storočiach pred tým, ako pri­šli Dračí páni, neboli ničími spojencami ani banderiálnymi pánmi a sami seba nazývali Kráľmi severu.

Ned konečne zastal a zdvihol olejovú lampu. Krypta sa pred ním ťahala ďalej do tmy, ale tam už boli prázdne, nezapečatené hrobky; čierne diery čakajúce na svojich mŕtvych, naňho a na jeho deti. Ned na to nerád myslel. „Tu,“ povedal svojmu kráľovi.

Robert mlčky prikývol, kľakol si a sklonil hlavu.

Vedľa seba tam stáli tri hrobky. Lord Rickard Stark, Nedov otec, mal podlhovastú, prísnu tvár. Kamenár ho poznal veľmi dobre a dokonale vystihol podobu. Sedel tam ticho a dôstojne. Kamennými prstami pevne zvie­ral meč, čo mal položený na kolenách, za života ho však všetky meče zradili. V menších hrobkách vedľa neho ležali pozostatky jeho detí.

Keď Brandon zomrel, mal dvadsať rokov. Na príkaz Šialeného kráľa Aery­sa Targaryena ho zahrdúsili len niekoľko dní pred svadbou s Catelyn z rodu Tullyovcov z Riavokrutu. Jeho otec bol prinútený prizerať sa, ako zo­miera. To on bol pravým dedičom, najstarším synom predurčeným vládnuť.

Lyanna mala len šestnásť. Bola ešte dieťa, no zároveň žena s neprekonateľným pôvabom. Ned ju ľúbil z celého srdca. Robert ju mal však ešte radšej. Mala sa stať jeho nevestou.

„Bola oveľa krajšia,“ povedal kráľ po dlhej chvíli ticha. Upieral oči na Lyanninu tvár, akoby ju pohľadom dokázal vrátiť do života. Nakoniec vstal, pri svojej hmotnosti trochu ťarbavo. „Ach, dopekla, Ned. Musel si ju pochovať práve tu?“ Drsný hlas sa mu zlomil od žiaľu. „Zaslúžila by si viac než tmu…“

„Pochádzala z rodu Starkovcov zo Zimovresu,“ povedal Ned potichu. „Tu je jej domov.“

„Mala by odpočívať niekde na kopci pod ovocným stromom, so slnkom a oblakmi nad hlavou a dažďom, čo by ju blažil.“

„Bol som s ňou, keď zomierala,“ pripomenul Ned kráľovi. „Hovorila, že sa chce vrátiť domov a odpočívať vedľa otca a Brandona.“ Zavše sa mu stávalo, že počul jej slová. Sľúb mi to, plakala v miestnosti, ktorá voňala po krvi a ružiach. Sľúb mi to, Ned. Horúčka z nej vycicala všetku silu, ledva šepkala, keď jej však dal sľub, strach sa jej vytratil z očí. Ned si spomínal, ako sa usmiala, ako pevne ho chytila za ruku a ako z nej potom vyprchal život, stisk sa uvoľnil, z dlane sa jej vysypali ružové lupene, čierne a mŕtve. Na viac si nespomínal. Našli ho, ako pri nej sedí v tichom žiali a objíma ju. Malý muž od jazera Howland Reed mu vybral jej ruku z dlane. Ned by na to najradšej zabudol. „Keď môžem, nosím jej kvety,“ povedal. „Lyanna mala… kvety… rada.“

Kráľ ju pohladil po líci, nežne prešiel prstami po drsnom kameni, akoby sa dotýkal pokožky. „Prisahal som, že zabijem Rhaegara za to, čo jej urobil.“

„Zabil si ho,“ pripomenul mu Ned.

„Len raz,“ precedil tvrdo Robert.

V boji sa stretli pri brode Trojzubca. Robert mal svoje kladivo a prilbu s obrovským parožím a targaryenovský princ bol celý v čiernom. Na náprsnom pancieri mal trojhlavého draka svojho rodu, vykladaného rubínmi, čo žiarili v slnečnom svetle ako plamene. Krvavé vody Trojzubca sa valili pod kopytami koní, keď okolo seba krúžili a útočili, až kým posledný úder Robertovho kladiva nezasiahol draka do panciera a hrudníka pod ním. Keď konečne pricválal Ned, Rhaegar ležal mŕtvy v rieke, zatiaľ čo muži z obi­dvoch vojsk hľadali vo víriacich sa vodách rubíny, čo sa pri údere uvoľnili z brnenia.

„V snoch ho zabíjam každú noc,“ priznal Robert. „Aj tisíc smrtí by bolo menej, než si zaslúžil.“

Ned na to nemal čo povedať. Po chvíli ticha navrhol: „Mali by sme sa vrátiť, výsosť. Vaša manželka nás už určite netrpezlivo čaká.“

„Bodaj by moju ženu zobrali Iní,“ zamrmlal Robert s trpkosťou v hlase, ale vybral sa späť po ceste, ktorou prišli, jeho ťažkopádne kroky sa ozývali temnotou. „A ak ešte raz budem počuť ,výsosť‘, nechám tvoju hlavu nabodnúť na kôl. My predsa jeden pre druhého znamenáme oveľa viac.“

„Ja som na to nezabudol,“ odpovedal potichu Ned. Keď kráľ nič nepovedal, vyzval ho: „Porozprávaj mi o Jonovi.“

Robert pokrútil hlavou. „Nikdy som nevidel, že by choroba niekoho položila tak rýchlo. Na meniny môjho syna sme usporiadali turnaj. Keby si vtedy Jona videl, prisahal by si, že bude žiť do konca sveta. O dva týždne nato bol mŕtvy. Tá choroba bola ako oheň v jeho útrobách. Strávila mu telo.“ Zastal vedľa stĺpa pred hrobkou dávno mŕtveho Starka. „Mal som toho starého muža rád.“

„Obidvaja sme ho mali radi.“ Ned sa na chvíľu odmlčal. „Catelyn sa bojí o sestru. Ako Lysa nesie stratu?“

Robertove ústa sa skrivili do trpkého úškľabku. „Aby som povedal pravdu, nie najlepšie,“ pripustil. „Myslím, že Jonova smrť ju pripravila o rozum, Ned. Chlapca odviezla do Orlieho hniezda napriek mojej vôli. Dúfal som, že sa ho ujme Tywin Lannister z Casterlyho skaly. Jon nemal žiadnych súrodencov ani synov. Mal som hádam dovoliť, aby ho vychovávali ženy?“

Ned by radšej zveril dieťa zmiji než lordovi Tywinovi, ale svoje obavy pre istotu nahlas nevyslovil. Niektoré staré rany sa nikdy úplne nezacelia, stačí jedno slovo, aby začali znova krvácať. „Prišla o manžela,“ povedal opatrne. „Možno sa bála, že príde aj o syna. Chlapec je ešte veľmi malý.“

„Má šesť rokov, je chorľavý a je pánom Orlieho hniezda, bohovia zmilujte sa,“ vzdychol kráľ. „Lord Tywin nikdy predtým poručníkom nebol. Lysa by si mala takú poctu vážiť. Lannisterovci sú vznešený a významný rod. Odmietla ma čo i len vypočuť, a potom odišla uprostred noci úplne bez roz­lúčky. Cersei zúrila.“ Vzdychol si. „Ten chlapec sa volá ako ja, vedel si to, Ned? Robert Arryn. Prisahal som, že ho budem chrániť. Ale ako to mám urobiť, keď ho vlastná matka odvliekla preč?“

„Môžem sa stať jeho poručníkom, ak chceš,“ navrhol Ned. „S tým by Lysa mohla súhlasiť. Zamladi si boli s Catelyn blízke, radi ju tu uvítame.“

„To je od teba štedrá ponuka,“ povedal kráľ, „ale prišla neskoro. Lord Tywin sa už zaviazal. Keby som chlapca zveril do výchovy niekomu inému, veľmi by sa urazil.“

„Mne na srdci leží skôr dobro môjho synovca než Lannisterova urazená hrdosť,“ vyhlásil Ned.

„Iba preto, že s nikým z Lannisterovcov nespávaš.“ Robert sa zasmial, jeho smiech sa rozliehal medzi hrobkami a odrážal od klenby. Biele zuby sa mu zaleskli v hustej brade a fúzoch. „Ach, Ned,“ povedal, „stále si taký vážny.“ Objal ho mocnou rukou okolo pliec. „Mal som v úmysle počkať pár dní, kým sa s tebou porozprávam, ale vidím, že to nie je potrebné. Poď so mnou.“

Vydali sa na spiatočnú cestu pomedzi stĺpy. Slepé kamenné oči akoby ich sledovali, keď okolo nich prechádzali. „Určite sa čuduješ, prečo som sa nakoniec predsa len odhodlal navštíviť Zimovres po takom dlhom čase.“

Ned mal isté tušenie, ale neodvážil sa ho vysloviť. „Určite preto, aby si sa potešil našou spoločnosťou,“ prehodil nenútene. „A navyše je tu Múr. Mal by si sa naň pozrieť. Prejsť sa po hradbách a porozprávať s tými, ktorí strážia tvoju ríšu. Nočná hliadka je už len tieňom toho, čo bývala. Benjen hovorí…“

„Nepochybujem, že sa čoskoro dozviem, čo hovorí tvoj brat,“ prerušil ho Robert. „Múr tam stojí – koľko? – osemtisíc rokov? Pár dní ešte vydrží. Mám dôležitejšie povinnosti. Sú ťažké časy. Potrebujem pri sebe dobrých mužov. Mužov ako Jon Arryn. Slúžil mi ako pán Orlieho hniezda, ako Strážca východu, ako pobočník. Nebude ľahké nájsť zaňho náhradu.“

„Jeho syn…“ začal Ned.

„Jeho syn zdedí Orlie hniezdo a všetky otcove pozemky a renty,“ povedal ostro Robert. „Nič viac.“

To Neda prekvapilo. Ohromene zastal, otočil sa a zahľadel sa svojmu kráľovi do očí. „Arrynovci boli odjakživa Strážcami východu,“ vyhŕkol bez rozmyslu. „Tento titul sa nerozlučne spája s vlastníctvom pôdy a statkov.“

„Keď bude starší, možno získa tento titul naspäť,“ povedal Robert. „Mám na premýšľanie tento rok, a azda aj ďalší. Šesťročný chlapec nemôže byť vojenským veliteľom, Ned.“

„V mierových časoch je jeho titul len čestný. Dovoľ, aby si ho chlapec nechal. Na pamiatku jeho otca, keď už nie kvôli nemu samému. Jonovi to rozhodne dlhuješ za jeho služby.“

Kráľa Nedove slová nepotešili. Zložil mu ruku z pliec. „Jonova služba bola povinnosť, ktorou bol zaviazaný svojmu banderiálnemu pánovi. Nie som nevďačný, Ned. Vieš to lepšie než ktokoľvek iný. Ale syn nie je otec. Nemôžem nechať malému chlapcovi na starosti celý východ.“ Potom mäkším tónom dodal: „Dosť už o tom. Teraz ma trápi oveľa dôležitejšia záležitosť, o ktorej som sa s tebou chcel rozprávať, a nerád by som sa s tebou hádal.“ Chytil ho za lakeť. „Potrebujem ťa, Ned.“

„Som vám k službám, výsosť. Vždy som bol a budem.“ Tie slová musel povedať, a tak ich vyslovil v strachu, čo bude nasledovať.

Zdalo sa však, že Robert ich nepočul. „Roky, čo sme spolu strávili v Orľom hniezde. Bohovia! Boli to veľmi dobré časy. Chcel by som ťa mať znovu po boku, Ned. Chcel by som ťa mať v Kráľovom prístave, nie na samom konci sveta, kde nie si nikomu užitočný.“ Robert sa zahľadel do temnoty, na chvíľu pôsobil melancholicky ako Stark. „Hovorím ti, že sedieť na tróne je tisíckrát ťažšie než ho získať. Vydávanie zákonov je úmorné a počítanie medenákov ešte horšie. A ľudia… tí sa večne sťažujú, až kým mi úplne nebrní hlava aj telo. Všetci niečo chcú – peniaze, pôdu, spravodlivosť. Keby si len počul tie klamstvá, čo mi hovoria priamo do očí… a moji veľ­moži a šľachtičné nie sú o nič lepší. Som obklopený pochlebovačmi a bláznami. Doháňa ma to do šialenstva, Ned. Polovica z nich sa neodváži povedať mi pravdu a tá druhá nie je schopná ju odhaliť. Priznám sa ti, že niekedy v noci si prajem, aby sme pri Trojzubci prehrali. Ach nie, nie naozaj, ale…“

„Chápem,“ povedal potichu Ned.

Robert naňho pozrel. „Myslím, že áno. Ak je tak, si jediný, priateľ môj.“ Usmial sa. „Lord Eddard Stark, vymenujem ťa za kráľovho pobočníka.“

Ned pokľakol. Ponuka ho neprekvapila. Aký iný dôvod by mohol mať Robert na to, aby sa vydal na takú ďalekú cestu? Kráľov pobočník bol druhým najmocnejším mužom v Siedmich kráľovstvách. Hovoril za kráľa, velil kráľovským vojskám, vynášal jeho zákony, niekedy dokonca sedával na Železnom tróne, aby vykonával spravodlivosť, keď kráľ nebol prítomný, ak bol chorý alebo inak indisponovaný. Robert mu ponúkal takú obrovskú zodpovednosť, akou bola sama ríša.

To bolo posledné, po čom túžil.

„Výsosť,“ povedal, „takej pocty nie som hodný.“

Robert s dobre mienenou netrpezlivosťou zahundral: „Keby som ťa chcel poctiť, nechal by som ťa odísť do výslužby. Mám v pláne nechať ťa vládnuť a bojovať, zatiaľ čo ja budem hodovať, piť a špásovať s dievčatami, až kým ma to predčasne neprivedie do hrobu.“ Pohladil si veľké brucho a uškrnul sa: „Poznáš to príslovie o kráľovi a jeho pravej ruke?“

Ned ho poznal. „To, o čom kráľ sníva,“ povedal, „pravá ruka vykoná.“

„Raz som šiel do postele s dievčaťom od rybárov, ktoré mi povedalo, že obyčajní ľudia to poznajú trochu inak. Kráľ žerie, povedala, a pravá ruka uprace, čo vyserie.“ Zaklonil hlavu a rozosmial sa. Ozvena sa rozľahla temnotou a mŕtvi Zimovresu akoby si ich premerali chladným, nesúhlasným pohľadom.

Nakoniec smiech utíchol a doznel. Ned stále kľačal s pohľadom upreným na svojho vládcu. „Do pekiel, Ned,“ vzdychol si kráľ, „mohol by si ma potešiť aspoň jedným úsmevom.“

„Tu na severe býva vraj taká zima, že keď sa človek smeje, smiech mu zamrzne v hrdle a on sa ním zadusí,“ odvetil Ned pokojne. „Azda preto nemajú Starkovci veľký zmysel pre humor.“

„Poď so mnou na juh, a ja ťa naučím smiať sa,“ sľuboval kráľ. „Pomohol si mi na ten prekliaty trón, teraz mi ho pomôž udržať. Je nám súdené vládnuť spoločne. Keby Lyanna žila, boli by sme bratia zviazaní pokrvným putom a náklonnosťou. Ešte nie je neskoro. Mám syna. Ty máš dcéru. Naše rody spoja môj Joff a tvoja Sansa, tak ako som to kedysi mal urobiť ja s Lyannou.“

Kráľova ponuka Neda úprimne prekvapila. „Sansa má len jedenásť.“

Robert netrpezlivo kývol rukou. „Na zásnuby je dosť stará. Svadba môže pár rokov počkať.“ Usmial sa. „Teraz sa postav a povedz konečne áno.“

„Nič by mi nebolo väčším potešením, výsosť,“ odpovedal Ned. Zaváhal. „Táto pocta prišla veľmi nečakane. Nedal by si mi čas, aby som si všetko premyslel? Musím to povedať žene…“

„Ale áno, samozrejme, povedz to Catelyn, vyspi sa na to, ak treba.“ Kráľ sa sklonil, chytil Neda za ruku, silno ho potiahol a postavil na nohy. „Hlavne ma nenechaj dlho čakať. Trpezlivosť nie je moja silná stránka.“

Eddarda Starka ovládla na chvíľu nedobrá predtucha. Patrí predsa sem, na sever. Rozhliadol sa po kamenných postavách naokolo a zhlboka sa nadýchol v chladnom tichu podzemnej krypty. Cítil na sebe pohľady mŕtvych. Vedel, že počúvali. A že zima sa blíži.





JON


Bývali chvíle, hoci ich nebolo veľa, keď sa Jon Snow tešil, že je ľavoboček. Ako si nalieval víno, čo mu podal v džbáne okoloidúci sluha, napadlo mu, že toto je jedna z nich. Usadil sa na lavicu medzi mladých panošov a napil sa. Ústa mu naplnila sladká ovocná chuť letného vína a vyčarila mu úsmev na perách.

Veľkú sieň Zimovresu napĺňal dym a ťažká vôňa opekaného mäsa a čerstvo upečeného chleba. Na vysokých stenách viseli zástavy. Biele, zlaté, purpurové: pravlk Starkovcov, korunovaný jeleň Baratheonovcov a lev Lannisterovcov. Na harfe hral trubadúr a spieval baladu. Na tomto konci siene však jeho hlas v praskote plameňov, štrngote cínových tanierov a čaší a šume stoviek rozhovorov ľudí rozpálených vínom nebolo takmer vôbec počuť.

Uvítacia hostina pre kráľa trvala už štvrtú hodinu. Jonovi bratia a sestry sedeli vedľa kráľovských detí pod pódiom, kde lord a lady Starkovci hostili kráľa a kráľovnú. Na ich počesť otec určite dožičí každému dieťaťu pohár vína, nie však viac. Tu dolu na laviciach Jona nikto neobmedzoval v množstve vína, ktoré môže vypiť, aby si uhasil smäd.

A Jon zabával rozjarených mladých mužov naokolo, ktorí ho ponúkali, zakaždým keď dopil pohár. Zisťoval, že má smäd ako dospelý. Mladí muži boli príjemní spoločníci a jeho bavilo počúvať príbehy o bitkách, dievčatách a poľovačkách. Bol si istý, že sú oveľa zábavnejší než kráľovi potomkovia. Svoju zvedavosť ukojil, keď vošli do siene návštevníci. Sprievod prešiel necelú stopu od miesta, čo mu vyhradili na lavici, a Jon si mohol všetkých poobzerať pekne zblízka.

Otec kráčal v čele a robil sprievod kráľovnej. Ľudia mali pravdu, že je krásna. V zlatých vlasoch sa jej trblietal diadém vykladaný drahými kameňmi a smaragdy dokonale ladili s jej zelenými očami. Otec ju odprevadil po schodíkoch na pódium a usadil do kresla. Kráľovná však naňho ani raz nepozrela. Hoci mal Jon len štrnásť rokov, neušiel mu jej silený úsmev.

Za nimi kráčal sám kráľ Robert s lady Starkovou po boku. Kráľ bol pre Jona veľkým sklamaním. Otec o ňom často rozprával: jedinečný Robert Baratheon, démon Trojzubca, najzúrivejší bojovník v celej ríši, obor me­dzi princami. Jon však videl len tučného chlapa so zarastenou červe­nou tvárou, ktorý sa potil pod hodvábnym odevom. Tackal sa, akoby bol pripitý.

Za nimi kráčali deti. Malý Rickon ako prvý zvládal dlhú cestu cez sálu so všetkou vážnosťou, akej bol schopný vo svojich troch rokoch. Jon ho musel postrčiť ďalej, keď sa pri ňom na chvíľu pristavil. Hneď za ním kráčal Robb v šatách zo sivej vlny lemovanej bielou kožušinou – vo farbách rodu Starkovcov. Viedol sa pod pazuchou s princeznou Myrcellou. Bolo to krehké, ani nie osemročné dievča so záplavou zlatých kaderí, zakrytých sieťkou zdobenou drahými kameňmi. Jon si všimol, že uprela na Robba plachý pohľad, keď prechádzali pomedzi stoly, a nesmelo sa naňho usmiala. Zdala sa mu fádna, bez života. Robb nemal ani toľko rozumu, aby si uvedomil, aká je hlúpa; vyškieral sa ako blázon.

Jeho nevlastné sestry sprevádzali princov. Arya viedla tučného malého Tommena, jeho platinové vlasy boli ešte lesklejšie než tie jej. O dva roky staršia Sansa kráčala po boku korunného princa Joffreyho Baratheona. Mal dvanásť rokov, bol mladší ako Jon a Robb, a Jona rozhorčilo, že je vyšší než oni dvaja. Okolo zlatého goliera a vysokého zamatového nákrčníka sa mu vlnili husté plavé kučery. Sansa vedľa neho celá žiarila, ale Jonovi sa nepáčili jeho zovreté pery ani znudený, pohŕdavý pohľad, akým si preme­riaval Veľkú sieň Zimovresu.

Oveľa viac ho zaujímala dvojica, ktorá šla za nimi: Lannisterovci z Casterlyho skaly – bratia kráľovnej. Lev a Zmok – nebolo ťažké rozoznať, ktorý je ktorý. Ser Jaime Lannister bol dvojčaťom kráľovnej Cersei; vysoký a svetlý, so žiarivými zelenými očami a s úsmevom, ktorý sa do človeka zarezával ako nôž. Bol zaodetý do červeného hodvábu, vysokých čiernych čižiem a čierneho saténového plášťa. Na hrudi mal zlatou niťou vyšitý erb svojho rodu – revúceho leva. Keď to počul, nazývali ho Lannisterovský lev, ale za chrbtom ho prezývali Kráľovrah.

Jon od neho nevedel odtrhnúť oči. Takto by mal vyzerať kráľ, hovoril si, keď prechádzal okolo neho.

Potom si všimol toho druhého, knísal sa napoly ukrytý za bratom. Tyrion Lannister bol najmladším potomkom lorda Tywina a bol aj široko-ďaleko najškaredší. Všetko, čím bohovia obdarovali Cersei a Jaimeho, Tyrionovi odopreli. Bol trpasličieho vzrastu, bratovi nesiahal ani po pás a zo všetkých síl sa s ním snažil udržať krok na svojich zakrpatených nohách. Hlavu mal v pomere k telu priveľkú, tvár znetvorenú ako zviera a nad ňou vystupovalo výrazné obočie. Spod neho sa díval na svet jedným zeleným a jedným čiernym okom. Riedke vlasy mal také plavé, že vyzerali ako biele. Jon ho fascinovane pozoroval.

Poslednými urodzenými pánmi, ktorí vošli do siene, boli jeho strýko Benjen Stark z Nočnej hliadky a chovanec jeho otca Theon Greyjoy. Benjen obdaril Jona vrelým úsmevom. Theon ho ignoroval, ale to pre Jona nebolo nič nové. Keď sa všetci usadili, zdvihli čaše na prípitok, predniesli sa slová vďaky a hostina sa konečne začala.

Jon vtedy začal piť a doteraz neprestal.

Pod stolom sa mu čosi obtrelo o nohu. Jon videl, ako sa naňho upierajú červené oči. „Zase si hladný?“ opýtal sa. Uprostred stola ležala polovica kurčaťa na mede. Jon sa k nej natiahol, aby odrezal stehno, ale potom dostal lepší nápad. Dýkou nabodol celú polovicu a pomedzi nohy ju pustil na podlahu. Duch sa do nej zahryzol s tichou zúrivosťou. Jonovým bratom a sestrám nedovolili, aby si pravlky priviedli na hostinu, ale na tomto konci sály Jon ani nedokázal spočítať všetky psy a proti jeho šteňaťu nikto nič nemal. Pomyslel si, že aj v tomto má viac šťastia.

Oči ho pálili. Šúchal si ich a preklínal dym. Znovu si odpil vína a pozoroval svojho pravlka, ako žerie kura.

Psy sa prechádzali pomedzi stoly, poskakovali za služobníctvom, ktoré obchádzalo s tácňami plnými jedla. Čierna suka neurčitej rasy s úzkymi žltými očami zavetrila kurča. Zastala a strčila hlavu pod stôl, aby si z neho uchmatla. Jon sledoval psy. Suka hrdelne zavrčala a prikradla sa bližšie. Duch potichu zdvihol hlavu a uprel na ňu červené oči. Suka zlostne vyštekla. Bola trikrát väčšia ako pravlčie šteňa. Duch sa ani nepohol. Stál nad svojou korisťou s pootvorenou papuľou a vycerenými tesákmi. Suka zmeravela, znovu zaštekala, a potom si to rozmyslela. Zvrtla sa a odbehla s posledným vzdorovitým zaštekaním, aby nestratila česť. Duch sa znova pustil do kurčaťa.

Jon sa zasmial a siahol pod stôl, aby ho pohladil po bielej srsti. Pravlk naňho pozrel, jemne mu oblizol dlaň a znovu sa zahryzol do mäsa.

„To je jeden z tých pravlkov, o ktorých som toľko počul?“ ozval sa známy hlas.

Jon blažene pozrel na strýka Bena, ktorý mu položil ruku na hlavu a postrapatil vlasy, presne tak ako Jon pred chvíľou postrapatil srsť Duchovi. „Áno,“ odpovedal, „volá sa Duch.“

Jeden panoš prerušil necudnú historku, aby urobil miesto pánovmu bratovi. Dlhonohý Benjen Stark sa obkročmo usadil na lavici a zobral Jonovi z ruky čašu. „Letné víno,“ povedal, keď z nej ochutnal. „Nepoznám nič sladšie. Koľko pohárov si už dnes vypil, Jon?“

Jon sa uškrnul.

Ben Stark sa rozosmial. „Presne toho som sa obával. Ale dobre. Myslím, že som bol ešte mladší ako ty, keď som sa prvýkrát poriadne sťal.“ Zobral si z tácky pečenú cibuľu, z ktorej kvapkala hnedá šťava, a zahryzol do nej. Zapraskala mu medzi zubami.

Jeho strýko mal ostré črty a bol štíhly ako jedľa, ale v sivomodrých očiach stále tancovali veselé iskierky. Ako sa na muža z Nočnej hliadky patrí, obliekal sa do čierneho. Dnes mal na sebe odev z naberaného čierneho zamatu, vysoké kožené čižmy a široký opasok so striebornou sponou. Na krku mal zavesenú ťažkú striebornú reťaz. Benjen jedol cibuľu a pobavene sledoval Ducha. „Je to veľmi tichý vlk,“ poznamenal.

„Nie je ako ostatné,“ súhlasil Jon. „Nikdy nevydá ani hláska. Preto som mu dal meno Duch. Preto, a aj kvôli tomu, že je biely. Ostatné sú tmavé – sivé alebo čierne.“

„Za Múrom žije veľmi veľa pravlkov. Často ich počujeme na prieskumných výpravách.“ Benjen Stark si Jona pátravo premeral. „Ty nejedávaš pri stole s bratmi a sestrami?“

„Väčšinou áno,“ odpovedal Jon bezfarebným hlasom. „Ale dnes večer mala lady Starková pocit, že by sa to mohlo brať ako urážka kráľovskej rodiny, keby medzi deťmi sedel ľavoboček.“

„Chápem,“ strýko sa obzrel na vyvýšený stôl na opačnom konci siene. „Zdá sa, že môj brat dnes večer nemá náladu na hodovanie.“

Ani Jonovi to neušlo. Ľavoboček musel byť všímavý, musel sa naučiť čítať pravdu, ktorú ľudia schovávali za svojimi pohľadmi. Otec sa správal zdvorilo a úslužne ako vždy, ale v jeho pohyboch bola akási upätosť a meravosť, ktoré si predtým Jon uňho nikdy nevšimol. Hovoril málo, roz­hliadal sa po sále sivými očami pod hustým obočím, ale zdalo sa, že nič nevníma. O dve kreslá ďalej od neho celý večer výdatne popíjal kráľ. Širokú tvár s hustou bradou a fúzmi mal červenú a lesklú. Stále si na niečo pripíjal, nahlas sa smial na každom vtipe a kráľovná vedľa neho pôsobila chladno ako socha vytesaná z ľadu. „Kráľovná sa tiež hnevá,“ povedal Jon ticho strýkovi. „Otec dnes popoludní zaviedol kráľa dolu k hrobkám. Kráľovná nechcela, aby tam šiel.“

Benjen uprel na Jona obozretný, skúmavý pohľad. „Toto tu by ti asi veľ­mi nechýbalo, však? Mužov ako ty by sme na Múre potrebovali.“

Jon len tak rástol od hrdosti. „Robb je v boji s kopijou silnejší než ja, ale ja sa lepšie oháňam mečom, a ako hovorí Hullen, na koni viem jazdiť rovnako dobre ako ktorýkoľvek muž z hradu.“

„Výnimočné danosti.“

„Zoberte ma so sebou na Múr,“ vyhŕkol Jon v náhlom návale vzrušenia. „Otec bude súhlasiť, ak ho o to požiadate, viem, že mi dovolí odísť.“

Strýko Benjen naňho skúmavo hľadel. „Múr je kruté miesto pre chlapca, Jon.“

„Som už takmer dospelý,“ protestoval Jon. „Na najbližšie meniny budem mať pätnásť a majster Luwin hovorí, že ľavobočkovia dospievajú rýchlejšie než ostatné deti.“

„To je pravda,“ prikývol Benjen a zvesil kútiky úst. Zobral si Jonov pohár, nalial si doň z najbližšieho džbána a schuti sa napil.

„Daeren Targaryen mal len štrnásť, keď dobyl Dorn,“ pokračoval Jon. Mladý Drak patril medzi jeho hrdinov.

„Dobyl ho na jedno leto,“ opravil ho strýko. „Ten tvoj chlapčenský kráľ prišiel pri dobýjaní Dornu o desaťtisíc mužov. Ďalších päťdesiattisíc stratil, keď sa snažil udržať ho. Niekto mu mal povedať, že vojna nie je hra.“ Znovu sa napil vína. „Okrem toho,“ pokračoval a utieral si ústa chrbtom ruky, „Daeren Targaryen mal len osemnásť, keď zomrel. Alebo si už na to zabudol?“

„Na nič som nezabudol,“ vybuchol Jon. Víno ho posmelilo. Snažil sa sedieť čo najrovnejšie, aby strýkovi pripadal vyšší. „Chcel by som slúžiť v Nočnej hliadke, strýko.“

Veľa o tom premýšľal, keď ležal v noci v posteli, zatiaľ čo jeho bra­tia spali. Robb jedného dňa zdedí Zimovres a ako Strážca severu bu­de veliť obrovskej armáde. Bran a Rickon sa stanú Robbovými bande­riálnymi pánmi a budú v jeho mene vládnuť svojim pevnostiam. Jeho sestry Arya a Sansa sa vydajú za dedičov iných mocných rodov a ako panie vlastných hradov odídu na juh. A čo tak asi čaká naňho, na ľavobočka?

„Nevieš, o čo ma žiadaš, Jon. Nočná hliadka je bratstvo spojené putom prísahy. Nemáme rodiny. Nikto z nás nikdy nebude mať syna. Našou manželkou je povinnosť, našou milenkou česť.“

„Ľavoboček môže mať tiež svoju česť,“ nedal sa Jon. „Som pripravený zložiť vašu prísahu.“

„Máš štrnásť rokov,“ namietol Benjen. „Nie si muž, ešte nie. Kým si nespoznal ženu, nepochopíš, čoho by si sa vzdal.“

„Na tom mi nezáleží!“ vybuchol rozhorčene Jon.

„Možno by záležalo, keby si vedel, čo to znamená,“ povedal Benjen. „Keby si vedel, čo stojí tá prísaha, o čosi menej by si túžil zaplatiť takú cenu, synak.“

Jon pocítil, ako v ňom rastie hnev. „Nie som váš syn!“

Benjen Stark sa postavil. „To mi je ľúto.“ Položil Jonovi ruku na plece. „Príď za mnou, až sám splodíš pár ľavobočkov, a potom uvidíme, aký z toho budeš mať pocit.“

Jon sa triasol na celom tele. „Ja nikdy žiadneho bastarda nesplodím!“ vyhlásil dôrazne. „Nikdy!“ Vypľul to slovo ako hadí jed.

Zrazu si uvedomil, že všetci okolo neho stíchli a pozerajú naňho. Cítil, ako sa mu do očí tisnú slzy. Vstal.

„Ospravedlňte ma,“ povedal s poslednou štipkou dôstojnosti. Zvrtol sa a utekal preč, aby ho nikto nevidel plakať. Pravdepodobne vypil viac vína, než si uvedomil. Keď sa snažil ujsť, nohy sa mu zaplietli a vrazil do slúžky. Z rúk jej vyletel džbán koreneného vína a rozbil sa na zemi. Okolo neho sa rozľahol smiech a Jon pocítil na lícach teplé slzy. Ktosi mu chcel pomôcť na nohy. Vytrhol sa a oslepený sa rozbehol k dverám. Duch bežal za ním von do noci.

Nádvorie bolo prázdne a tiché. Na cimburí vnútorných hradieb hliadkoval osamelý strážnik s dôkladne pozapínaným plášťom, aby mu nebola zima. Vyzeral znudený, bol naňho smutný pohľad, ako sa tam chúlil, ale Jon by sa s ním veľmi rád vymenil. Hrad bol tmavý a pustý. Jon kedysi videl opustenú pevnosť. Bolo to strašidelné miesto, kde sa nič nepohlo, len vietor a kamene mlčali o ľuďoch, ktorí tam žili kedysi. Dnes večer mu Zimo­vres pripomínal takú opustenú pevnosť.

Z otvorených okien sa niesli zvuky hudby. Jon však nemal náladu na hudbu. Utrel si slzy do rukáva košele, nahnevaný, že smoklil, a chystal sa odísť.

„Chlapče,“ ozvalo sa za ním a Jon sa otočil.

Na rímse nad dverami do Veľkej siene sedel Tyrion Lannister a pozo­roval odtiaľ celý svet ako groteskný chrlič. Zmok sa naňho uškrnul. „To je vlk?“

„Pravlk,“ odpovedal Jon. „Volá sa Duch.“ Díval sa hore na malého mužíka a na svoje sklamanie hneď zabudol. „Čo tu robíte? Prečo nie ste na hostine?“

„Je tam príliš teplo a hlučno, a vypil som už priveľa vína,“ odpove­dal trpaslík. „Už dávno som pochopil, že ovracať vlastného brata sa považuje za prejav nezdvorilosti. Mohol by som sa pozrieť na tvojho vlka?“

Jon zaváhal a potom pomaly prikývol. „Dokážete zliezť alebo vám mám priniesť rebrík?“

„Ale, bral to čert,“ odvetil malý mužík. Odrazil sa od okraja rímsy a skočil. Jon zalapal po dychu a v nemom úžase sledoval, ako Tyrion Lannister schúlený do klbka preletel okolo neho, zľahka pristál na rukách, urobil premet a postavil sa.

Duch pred ním neisto cúvol.

Trpaslík sa oprášil a rozosmial sa. „Mám pocit, že som tvojho vlka vydesil. Ospravedlňujem sa.“

„On sa nebojí,“ povedal Jon. Čupol si a zavolal: „Duch, ku mne! Poď sem. Ku mne!“

Vĺča prihopkalo bližšie a strčilo ňufák Jonovi do tváre, ale nespúšťalo oči z Tyriona Lannistera, a keď trpaslík natiahol ruku, ustúpilo a vycerilo tesáky v nečujnom zavrčaní.

„Je plachý, však?“ povedal Lannister.

„Duch, sadni!“ rozkázal šteňaťu Jon. „Dobrý. Ticho.“ Pozrel na trpaslíka. „Teraz sa ho môžete dotknúť. Nepohne sa, kým mu to nedovolím. Cvičím ho.“

„Chápem,“ povedal Lannister. Pohladil snehobielu srsť medzi Duchovými ušami a dodal: „Pekný vlk.“

„Keby som tu nebol, zahryzol by sa vám do krku,“ povedal Jon. V skutočnosti to zatiaľ nebola pravda, ale čoskoro bude.

„V tom prípade by si sa mal radšej držať nablízku,“ poznamenal trpaslík. Naklonil priveľkú hlavu nabok a pozrel na Jona dvojfarebnými očami. „Som Tyrion Lannister.“

„Viem,“ povedal Jon. Postavil sa. Bol vyšší než trpaslík. Dodávalo mu to pocit moci.

„Ty si bastard Neda Starka, však?“

Jona zamrazilo. Pevne zovrel pery a mlčal. „Urazil som ťa?“ opýtal sa Lannister. „Ospravedlňujem sa. Trpaslíci nemusia byť taktní. Generácie pochabých šašov v strakatých šatách mi vyslúžili právo nevkusne sa obliekať a hovoriť veci bez rozmyslu, tak ako mi ich prinesie slina na jazyk.“ Uškrnul sa. „Ty si však naozaj ľavoboček.“

„Lord Eddard Stark je môj otec,“ namietol škrobene Jon.

Lannister sa mu skúmavo zahľadel do tváre. „Áno. To vidím. Máš v sebe viac zo severu než tvoji bratia.“

„Nevlastní bratia,“ opravil ho Jon. Trpaslíkova poznámka ho potešila, ale snažil sa skryť svoju radosť.

„Dovoľ mi, aby som ti dal jednu radu, ľavoboček,“ povedal Lannister. „Nikdy nezabudni, kto si, pretože svet na to určite nezabudne. Urob z toho svoju prednosť a nedovoľ, aby sa z toho stala tvoja slabina. Obrň sa tým a nikto to nezneužije, aby ti ublížil.“

Jon nemal náladu počúvať rady. „Čo vy viete o tom, aké je to byť bastardom?“

„Všetci trpaslíci sú v očiach svojich otcov bastardi.“

„Ste skutočný syn svojej matky, rodený Lannister.“

„Naozaj?“ precedil trpaslík hlasom plným sarkazmu. „Choď to povedať môjmu otcovi. Matka zomrela hneď potom, ako ma priviedla na svet, a on si tým nikdy nebol istý.“

„Ja ani neviem, kto bola moja matka,“ povedal potichu Jon.

„Bezpochyby nejaká žena. Väčšinou to tak býva,“ trpaslík sa šibalsky usmial na Jona. „Pamätaj si, chlapče, všetci trpaslíci sú možno bastardi, ale nie všetci bastardi sú trpaslíci.“ S týmito slovami sa zvrtol, pobral sa do sály a cestou si pohvizdoval nejakú melódiu. Keď otvoril dvere, vrhol vo svetle zo siene tieň cez celé nádvorie, a v tej chvíli bol Tyrion Lannister vysočizný ako kráľ.





CATELYN


Zo všetkých komnát v Zimovrese bolo v tých Catelyniných najteplejšie. Len málokedy musela rozkázať služobníctvu, aby zakúrilo v kozube. Hrad stál na prírodných teplých prameňoch a ich vriaca voda prúdila jeho múrmi ako krv v ľudskom tele, vyháňala chlad z kamenných sál, napĺňala zasklené záhrady vlhkým teplom, bránila mrazu preniknúť do zeme. Na desiatkach malých nádvorí sa vo dne v noci parilo z hladín malých jazierok. V lete to bol detail, ktorý nestál za pozornosť, ale v zime teplá voda rozhodovala o živote a smrti.

Catelyn mala vždy rada kúpeľ v horúcej vode, z ktorej sa parilo, a steny v jej izbe boli príjemné na dotyk. To teplo jej pripomínalo Riavokrut, dni presvietené slnkom, ktoré trávila s Lysou a Edmurom, Ned však nemal teplo rád. Starkovci boli zrodení pre zimu, hovorieval jej, a ona sa tomu smiala a vravela, že v tom prípade ich hrad postavili na nesprávnom mieste.

A tak keď spolu skončili, Ned sa prevalil a vstal z jej postele ako tisíckrát predtým. Odhrnul ťažké závesy, postupne pootváral vysoké úzke okná a vpustil dovnútra chladný nočný vzduch.

Vietor krúžil okolo neho, ako tam stál, obrátený tvárou do tmy, nahý a s prázdnymi rukami. Catelyn si pritiahla kožušinu k brade a pozorovala ho. Vyzeral menší a zraniteľnejší než ten mladý muž, ktorého si pred pätnástimi rokmi zobrala v septe v Riavokrute. Telo ju ešte pobolievalo od jeho prudkej vášne. Bola to príjemná bolesť. Cítila ho v sebe a modlila sa, aby sa v jej lone zrodil život. Odvtedy čo sa narodil Rickon, uplynuli už tri roky. Nebola ešte taká stará, aby mu nemohla porodiť ďalšieho syna.

„Tú ponuku odmietnem,“ povedal Ned, keď sa k nej otočil. V očiach mal vystrašený pohľad a hlas mal zvláštne zastrený.

Catelyn sa posadila na posteli. „To nemôžeš. Nesmieš.“

„Mojou povinnosťou je vládnuť tu na severe. Nechcem sa stať Robertovým pobočníkom.“

„Nepochopí to. Teraz je kráľ a králi nie sú ako ostatní ľudia. Keď odmiet­neš, bude sa čudovať a skôr či neskôr ťa začne podozrievať, že si sa obrátil proti nemu. Neuvedomuješ si, akému nebezpečenstvu by si nás vystavil?“

Ned pokrútil hlavou, odmietal tomu uveriť. „Robert by mi nikdy neublížil, ani nikomu, koho milujem. Sme si bližší ako bratia. Má ma rád. Keď odmietnem jeho ponuku, nahnevá sa, rozzúri a bude ma preklínať, ale o týždeň sa už na tom budeme spolu smiať. Poznám ho predsa!“

„Poznal si ho,“ povedala, „ale kráľ je pre teba cudzí človek.“ Catelyn si spomenula na mŕtveho pravlka v snehu, na zlomené parožie, čo mu uviazlo hlboko v hrdle. Musí svojho manžela prinútiť, aby to pochopil. „Hrdosť pre kráľa znamená veľmi veľa, môj pane. Robert prešiel celú tú dlhú cestu, aby ťa navštívil, aby ťa vyznamenal touto poctou. Ty mu ju nemôžeš chrstnúť do tváre.“

„Poctou?“ Ned sa sucho zasmial.

„Z jeho pohľadu áno,“ povedala.

„A z tvojho?“

„Aj z môjho,“ vybuchla, pretože sa už hnevala. Čo to nevidí? „Ako inak chceš vnímať to, že ti ponúka za zaťa vlastného syna? Sansa sa jedného dňa možno stane kráľovnou. Jej synovia budú vládnuť ríši od Múru až po dornské pohoria. Čo je na tom zlé?“

„Bohovia, Catelyn, Sansa má len jedenásť rokov,“ zastonal Ned. „A Joffrey… Joffrey je…“

Dokončila to zaňho: „… korunný princ a dedič Železného trónu. Ja som mala len dvanásť, keď ma otec zasnúbil s tvojím bratom Bran­donom.“

Nedove pery sa skrivili do trpkého úškľabku. „S Brandonom. Áno. Brandon by vedel, čo má robiť. Vždy to vedel. Všetko to malo byť pre Brandona. Ty, Zimovres, všetko. On sa narodil preto, aby sa stal kráľovým pobočníkom a otcom budúcej kráľovnej. Ja som nikdy nežiadal, aby mi tento pohár zostal v rukách.“

„Možno nie,“ povedala Catelyn, „ale Brandon je mŕtvy. Ten pohár máš teraz v rukách ty a musíš z neho piť, či sa ti to páči, alebo nie.“

Ned sa od nej odvrátil a zadíval sa do noci. Pozeral do tmy, možno hľadel na mesiac a hviezdy, a možno pozoroval stráže na hradbách.

Catelyn chápala jeho bolesť. Eddard Stark sa s ňou oženil namiesto Brandona, ako mu prikazovala tradícia, ale tieň jeho mŕtveho brata stále ležal medzi nimi, rovnako ako ten druhý tieň, tieň ženy, ktorej meno nikdy nevyslovil, ženy, čo mu porodila nemanželského syna.

Už-už sa chcela zdvihnúť a pristúpiť k nemu, keď ktosi zaklopal na dvere, hlasno a neočakávane. Ned sa zamračene otočil. „Čo sa deje?“

Spoza dverí k nim doľahol Desmondov hlas: „Pane, je tu majster Luwin a prosí vás, aby ste ho vypočuli v naliehavej veci.“

„Povedal si mu, že som vydal príkaz, aby ma dnes nikto nerušil?“

„Áno, pane. Ale nedá sa odbiť.“

„Dobre. Pošli ho dovnútra.“

Ned podišiel k šatníku a vkĺzol do ťažkého rúcha. Catelyn si zrazu uvedomila, aká je v izbe zima. Vzpriamene sedela na posteli a kožušinu si vyťahovala až k brade. „Možno by sme mali zatvoriť okná,“ navrhla.

Ned neprítomne prikývol. Vošiel majster Luwin.

Bol to malý šedivý muž so živými sivými očami, ktoré akiste videli veľmi veľa. Aj vlasy mal sivé, teda aspoň to, čo z nich po tých rokoch zostalo. Na sebe mal šaty zo sivej vlny, lemované bielou kožušinou vo farbách rodu Starkovcov. Vo veľkých splývavých rukávoch sa ukrývali vrecká. Luwin si do nich všeličo odkladal a vyťahoval z nich najrôznejšie veci: knihy, listy, čudá, hračky. Catelyn často premýšľala, ako je možné, že majster Luwin vôbec dokáže zdvihnúť ruky, keď má rukávy plné takých vecí.

Majster počkal, kým sa za ním dvere úplne zatvorili, až potom začal hovoriť. „Pane,“ povedal Nedovi. „prepáčte, že vás obťažujem vo chvíľach odpočinku. Dostal som odkaz.“

Ned sa zatváril podráždene: „Odkaz? Od koho? Prišiel s ním jazdec? Nikto mi nič nepovedal.“

„Žiadny jazdec tu nebol, pane. Len som na stole vo svojej hvezdárni, keď som si šiel odpočinúť, našiel vyrezávanú drevenú skrinku. Moje služobníctvo nikoho nevidelo, musel ju tam priniesť niekto z kráľovej družiny. Žiadnych iných návštevníkov z juhu sme neprijali.“

„Takže drevenú skrinku?“ zaujímala sa Catelyn.

„Bola v nej kvalitná šošovka pre hvezdáreň, zdá sa, že je z Myru. Myrským brusičom sa nikto nevyrovná.“

Ned sa zamračil ešte viac. Catelyn vedela, že pre tento druh vecí nemá veľ­ké pochopenie. „Šošovka,“ utrúsil nevrlo. „Čo má so mnou spoločné šošovka?“

„Nad tým som premýšľal aj ja,“ povedal majster Luwin. „Očividne znamená viac, než sa zdá na prvý pohľad.“

Catelyn sa pod kožušinami zachvela. „Šošovka je nástroj, ktorý nám pomáha vidieť.“

„To je pravda.“ Luwin prešiel prstami po náhrdelníku svojho rádu, masívnej reťazi. Každé ohnivko bolo ukuté z iného kovu.

Catelyn znova zaplavil strach. „Čo by sme mali vidieť jasnejšie?“

„Kládol som si tú istú otázku.“ Majster Luwin vytiahol z rukáva zvitok papiera. „Skutočnú správu som našiel vo dvojitom dne, keď som rozobral skrinku so šošovkou. Nebola však určená mojim očiam.“

Ned natiahol ruku. „Tak mi ju dajte, prosím.“

Luwin sa ani nepohol. „Ospravedlňujem sa, pane, ale tá správa nie je určená ani vám. Je pre lady Catelyn, len a len pre ňu. Smiem jej ju odovzdať?“

Catelyn mlčky prikývla. Majster položil zvitok na stolík vedľa postele. Bol zapečatený modrým voskom. Luwin sa uklonil a cúval k dverám.

„Zostaňte s nami!“ prikázal mu Ned prísnym hlasom. Pozrel na Catelyn. „Čo sa deje, pani moja? Celá sa trasieš.“

„Bojím sa,“ priznala. Vystrela ruku a vzala si list rozochvenými rukami. Zabudla na kožušinu, čo jej skĺzla z nahého tela. V modrom vosku bola odtlačená pečať s mesiacom a sokolom rodu Arrynovcov. „Je od Lysy.“ Catelyn pozrela na manžela. „Nemá pre nás dobré správy,“ povedala. „Z toho listu cítiť smútok, Ned, viem to.“

Ned zvraštil obočie a tvár mu potemnela. „Otvor ho.“

Catelyn rozlomila pečať.

Očami prechádzala po riadkoch. Slová jej spočiatku nedávali zmysel. Potom sa rozpomenula. „Lysa nenechala nič na náhodu. Keď sme spolu vy­rastali, vymysleli sme si tajnú reč, ktorú sme poznali len my dve.“

„Dokážeš to prečítať?“

„Áno,“ prikývla Catelyn.

„Tak čítaj.“

„Asi by som mal odísť,“ ozval sa majster Luwin.

„Nie,“ povedala Catelyn. „Budeme potrebovať vašu radu.“ Odhodila kožušiny a vstala z postele. Keď prechádzala izbou, nočný vzduch ju chladil na holej pokožke ako závan z hrobu.

Majster Luwin odvrátil zrak. Dokonca aj Ned vyzeral šokovaný. „Čo to robíš?“ opýtal sa.

„Chcem zapáliť oheň,“ odpovedala. Našla svoje nočné šaty a obliekla sa. Potom si kľakla pred studený kozub.

„Majster Luwin…“ začal Ned.

„Majster Luwin priviedol na svet všetky moje deti,“ namietla Catelyn. „Teraz nie je čas na falošný ostych.“ Medzi triesky vložila papier a zaťažila ho polienkami.

Ned podišiel k nej, chytil ju pod pazuchu a zdvihol. Chvíľu ju tak držal. Tváre sa im skoro dotýkali. „Povedz mi, pani moja, čo sa píše v tom liste?“

Catelyn stuhla v jeho zovretí. „Je to varovanie,“ povedala potichu. „Ak máme dosť rozumu, aby sme pochopili a vypočuli si ho.“

Jeho oči hľadali odpoveď v jej tvári. „Pokračuj.“

„Lysa píše, že Jona Arryna zavraždili.“

Prsty na jej ramene zmeraveli. „Kto?“

„Lannisterovci,“ odpovedala. „Kráľovná.“

Ned ju pustil. Na pokožke jej zostali tmavočervené fľaky. „Bohovia,“ šepol drsným hlasom. „Tvoja sestra zošalela od žiaľu. Nevie, čo hovorí.“

„Vie,“ povedala Catelyn. „Lysa je prudká, to áno, ale tento list si dôklad­­ne premyslela, šikovne ho ukryla. Vedela, že keby sa dostal do nesprávnych rúk, hrozila by jej smrť. Ak toľko riskovala, musela mať naozaj vážne podozrenie.“ Catelyn pozrela na manžela. „Teraz už nemáme na výber. Musíš prijať Robertovu ponuku. Musíš s ním odísť na juh a dozvedieť sa pravdu.“

Hneď videla, že Ned dospel k inému rozhodnutiu. „Jediné pravdy, ktoré poznám, sú tu. Juh je hniezdo zmijí a radšej by som sa mu vyhol.“

Luwin si potiahol ťažkú reťaz, čo sa mu zarývala do jemnej kože na krku. „Kráľov pobočník má veľkú moc, môj pane. Moc zistiť pravdu o smrti lorda Arryna a predviesť jeho vrahov pred kráľovskú spravodlivosť. Moc prinajhoršom ochrániť lady Arrynovú a jej syna.“

Ned sa bezmocne poobzeral po spálni. Catelyn s ním súcitila, ale vedela, že teraz ho nemôže objímať. Najskôr musí dosiahnuť svoje, už kvôli deťom. „Hovoríš, že Roberta miluješ ako vlastného brata. Nechal by si hádam brata obklopeného Lannisterovcami?“

„Bodaj by vás oboch vzali Iní!“ zahrešil namrzene Ned. Obrátil sa im chrb­tom a prešiel k oknu. Catelyn nič nepovedala a majster tiež mlčal. V tichu vyčkávali, kým Eddard Stark odriekal tiché modlitby, ktorými sa lúčil s milovaným domovom. Keď sa k nim konečne obrátil, hlas mal unavený a kútiky očí sa mu leskli. „Raz odišiel na juh môj otec, keď ho povolal kráľ. Nikdy sa nevrátil domov…“

„Časy sa zmenili,“ poznamenal majster Luwin. „Máme iného kráľa.“

„Áno,“ prikývol otupene Ned. Usadil sa v kresle pred kozubom. „Catelyn, ty zostaneš tu v Zimovrese.“

Jeho slová jej zovreli srdce ako ľadová ruka. „Nie!“ vyhŕkla, opantaná strachom. Toto je jej trest? Už nikdy nevidieť jeho tvár, nepocítiť na tele jeho ruky?

„Áno,“ vyriekol Ned hlasom, ktorý nepripúšťal nijaké námietky. „Musíš vládnuť severu namiesto mňa, kým ja budem pomáhať Robertovi riešiť jeho problémy. Na Zimovrese musí vždy zostať Stark. Robb má štrnásť rokov. Čoskoro bude dospelý. Musí sa naučiť vládnuť, a ja tu nebudem, aby som mu ukázal, ako sa to robí. Nech chodí na všetky zhromaždenia rady. Keď príde jeho čas, musí byť pripravený.“

„Bohovia vedia, že nepríde ešte dlhé roky,“ šepol majster Luwin.

„Majster Luwin, dôverujem vám, ako by som veril vlastnej krvi. Buďte mojej manželke radcom vo všetkých záležitostiach, malých aj veľkých. Učte môjho syna veciam, ktoré musí poznať. Zima sa blíži.“

Majster Luwin vážne prikývol. Potom sa rozhostilo ticho, až kým Catelyn nenabrala odvahu a nepoložila manželovi otázku, hoci odpovede na ňu sa bála zo všetkého najviac. „A čo ostatné deti?“

Ned vstal, zobral ju do náručia a podržal jej tvár pri svojej. „Rickon je ešte veľmi malý,“ povedal nežne. „Mal by zostať s tebou a Robbom. Ostatné deti zoberiem so sebou.“

„To neprežijem,“ šepla rozochvene Catelyn.

„Musíš,“ povedal. „Sansa si musí zobrať Joffreyho, to je teraz úplne jasné, nesmieme im poskytnúť žiadny dôvod na to, aby pochybovali o našej oddanosti. A je najvyšší čas, aby sa Arya naučila spôsobom južanského dvora. O niekoľko rokov bude mať tiež vek na vydaj.“

Sansa bude na juhu žiariť, pomyslela si Catelyn, a bohovia vedia, že Aryu treba okresať. Vo svojom srdci sa s nimi neochotne rozlúčila. Ale Brana nie. Brana nikdy. „Áno,“ povedala, „ale prosím, Ned, pre lásku, ktorú ku mne cítiš, nechaj so mnou Brana v Zimovrese. Má len sedem.“

„Mal som osem, keď ma otec poslal na výchovu do Orlieho hniezda,“ namietol Ned. „Ser Rodrik mi povedal, že Robb a princ Joffrey nemajú dobrý vzťah. To by nebolo na osoh. Bran môže premostiť priepasť medzi nimi. Je to milý, veselý chlapec, človek si ho hneď obľúbi. Nechaj ho vyrastať s mladými princami, nech sa s nimi spriatelí, tak ako som sa ja spriatelil s Robertom. Náš rod bude mať bezpečnejšie postavenie.“

Catelyn vedela, že manžel má pravdu. To vedomie však nijako nezmierňovalo jej bolesť. Takto ich stratí všetkých štyroch: Neda, obidve dievčatá a svojho milého obľúbeného Brana. Zostanú jej len Robb a Rickon. Už teraz sa cítila osamelá. Zimovres je taký obrovský! „V tom prípade mu nedovoľ štverať sa po múroch,“ povedala statočne. „Vieš, ako rád Bran lezie.“

Ned jej vybozkával slzy z očí, skôr než stihli stiecť. „Ďakujem, pani moja,“ šepol. „Viem, že je to pre teba ťažké.“

„A čo Jon Snow, pane?“ opýtal sa majster Luwin.

Catelyn zmeravela, keď počula to meno. Ned to vycítil a odtiahol sa.

Mnohí muži splodili ľavobočkov. Catelyn s tým vedomím vyrastala. Preto ju neprekvapilo, keď sa v prvý rok svojho manželstva dozvedela, že Ned je otcom dieťaťa dievčiny, ktorú spoznal počas vojenského ťaženia. Celý ten rok neboli spolu a Ned je predsa chlap ako každý iný. Bol ďaleko na juhu vo vojne a ona v bezpečí otcovho hradu v Riavokrute. Vtedy sa venovala viac Robbovi, novorodencovi pri svojom prsníku, než myšlienkam na manžela, ktorého takmer nepoznala. Dožičila mu akúkoľvek útechu, ktorú si mohol dopriať medzi bitkami. A pokiaľ by mala následky, čakala, že sa o die­ťa postará.

Urobil však viac než to. Starkovci neboli ako iní muži. Ned priniesol ľavobočka domov a nazýval ho svojím „synom“, aby to vedeli všetci na severe. Keď sa skončili všetky vojny a Catelyn prišla do Zimovresu, Jon so svojou dojkou už bývali na hrade.

Hlboko ju to ranilo. Ned nehovoril o jeho matke, nezmienil sa o nej ani slovom, ale v hrade sa neudrží nijaké tajomstvo a Catelyn počula, ako si slúžky šuškajú, čo sa dozvedeli od Nedových vojakov. Šepkali si o serovi Arthurovi Daynovi, Meči rána, najnebezpečnejšom zo Siedmich rytierov Aerysovej Kráľovskej gardy. A o tom, ako ho ich pán porazil v boji muža proti mužovi. Rozprávali sa o tom, ako Ned priviezol meč sera Arthura späť jeho krásnej mladej sestre, ktorá naňho čakala v pevnosti menom Hviezdny hrad na brehu Letného mora. Bola to lady Ashara Daynová, vysoká a bledá, s prenikavými fialkovými očami. Trvalo jej dva týždne, kým nabrala odvahu, raz večer sa v posteli opýtala, ako to bolo, a položila Nedovi priamu otázku.

Nikdy sa ho nezľakla tak ako vtedy. „Na Jona sa ma nepýtaj. Nikdy,“ dodal ľadovým hlasom. „Je to krv mojej krvi, to je všetko, čo potrebuješ ve­dieť. A teraz mi povieš, kde si počula to meno, pani moja.“ Keďže mu bola zaviazaná poslušnosťou, podvolila sa, a odvtedy reči a šepot ustali a meno Ashary Daynovej v Zimovrese už nikdy nepadlo.

Bohvie, kto bola Jonova matka, ale Ned ju musel vášnivo milovať, lebo nič, čo Catelyn povedala, ho neprinútilo poslať chlapca preč. To jediné mu nikdy neodpustila. Naučila sa ľúbiť manžela celým srdcom, ale nikdy v ňom nenašla lásku pre Jona. Pre Neda by strpela aj tucet ľavobočkov, len keby ich nemusela mať na očiach. Jona však videla stále, a ako rástol, podobal sa na Neda väčšmi ako synovia, ktorých mu sama porodila. To celú situáciu iba zhoršovalo. „Jon musí odísť,“ vyhlásila teraz.

„Sú si s Robbom blízki,“ namietal Ned. „Dúfal som…“

„Nemôže zostať,“ skočila mu do reči Catelyn. „Je to tvoj syn, nie môj. Ja ho tu nechcem.“ Vedela, že sú to kruté slová, ale pravdivé. Ned chlapcovi neurobí žiadnu láskavosť, ak ho nechá v Zimovrese.

Skľúčene na ňu pozrel. „Dobre vieš, že ho nemôžem zobrať so sebou na juh. Na dvore sa preňho nenájde miesto. Chlapec s menom ľavobočka… Vieš, čo by o ňom hovorili. Stránili by sa ho.“

Catelyn obrnila svoje srdce proti nemej prosbe v manželových očiach. „Tvoj priateľ Robert vraj sám splodil celý tucet ľavobočkov.“

„Ale žiadny z nich sa nikdy neukázal na dvore!“ vybuchol Ned. „Postarala sa o to Lannisterka. Ako môžeš byť taká bezcitná, Catelyn? Veď je to len chlapec. On…“

Dal sa strhnúť hnevom. Možno by povedal viac, keby do rozhovoru nezasiahol majster Luwin. „Je tu ešte jedno riešenie,“ vyriekol tichým hlasom. „Pred pár dňami za mnou prišiel kvôli Jonovi váš brat Benjen. Chlapec by sa vraj chcel stať čiernym bratom.“

Ned sa zatváril prekvapene. „Požiadal o to, aby sa mohol pridať k Nočnej hliadke?“

Catelyn mlčala. Nech si to Ned pokojne premyslí, jej hlas by v tejto chvíli nebol vítaný. Najradšej by však majstra pobozkala. Ponúkol im ideálne riešenie. Benjen Stark odprisahal vernosť Nočnej hliadke. Jon sa mu stane synom, dieťaťom, ktoré nikdy nemal. Až príde správny čas, chlapec sám zloží prísahu. Nesplodí žiadne deti, ktoré by si jedného dňa mohli nárokovať Zimovres, a tak ohroziť Catelynine vlastné deti a vnúčatá.

„Slúžiť na Múre je veľká česť, pane,“ povedal majster Luwin.

„A dokonca aj ľavoboček to môže v Nočnej hliadke dotiahnuť ďaleko,“ uvažoval nahlas Ned. Napriek tomu mal hlas plný obáv. „Jon je ešte mladý. Keby ma o to požiadal dospelý muž, bolo by to iné, ale žiada ma o to štrnásťročný chlapec…“

„Je to veľká obeť,“ súhlasil majster Luwin. „Lenže teraz sú ťažké časy, pane. Jeho údel nebude o nič krutejší než ten váš či vašej panej.“

Catelyn si pomyslela na tri deti, ktorých sa musí vzdať. Bolo ťažké mlčať.

Ned sa odvrátil a zahľadel do okna. Podlhovastú tvár mal zamyslenú. Nakoniec si vzdychol a obrátil sa k nim. „Dobre,“ povedal majstrovi Luwinovi. „Myslím, že to bude najlepšie. Porozprávam sa s Benom.“

„Kedy to povieme Jonovi?“ opýtal sa majster.

„Keď budeme musieť. Treba všetko pripraviť. Potrvá nám aj dva týždne, kým odídeme. Radšej by som nechal Jona tešiť sa z posledných spoločných dní. Leto sa čoskoro skončí a jeho detstvo tiež. Keď nadíde tá správna chvíľa, poviem mu to sám.“





ARYA


Aryine stehy boli zase krivé.

Znechutene na ne zagánila a pozrela na sestru Sansu, sediacu medzi ostatnými dievčatami. Jej výšivka bola nádherná. Všetci to vraveli. „Sansina práca je krásna ako ona sama,“ vychvaľovala ju raz septa Mordana pred matkou. „Má jemné a šikovné ruky.“ Keď sa lady Catelyn pýtala na Aryu, septa odvrkla: „Tá má ruky ako kováč.“

Arya kradmo zaškúlila na druhý koniec miestnosti v strachu, že by jej septa Mordana mohla čítať myšlienky, ale dnes jej vôbec nevenovala pozornosť. Sedela pri princeznej Myrcelle, usmievala sa a rozplývala od nad­šenia. Nestávalo sa často, že by septu poctili výsadou vyučovať kráľovskú dcéru ženským umeniam, ako sama povedala, keď kráľovná priviedla Myrcellu, aby sa k nim pripojila. Arya si pomyslela, že Myrcelline stehy sú tiež trochu nepravidelné, ale človek by to rozhodne neusúdil podľa toho, ako septa Mordana princezninu výšivku vychvaľovala.

Znovu pozrela na vlastné stehy a uvažovala, čo s nimi, potom však s povzdychom odložila ihlu. Zamračene uprela pohľad na svoju sestru. Sansa pri vyšívaní veselo štebotala. Beth Casselová, malá dcéra sera Rodrika, jej sedela pri nohách a hltala každé slovo, zatiaľ čo sa k nej nakláňala Jeyne Poolová a šepkala jej niečo do ucha.

„O čom sa tam rozprávate?“ opýtala sa náhle Arya.

Jeyne na ňu prekvapene pozrela a potom sa zachichotala. Sansa sa zatvárila rozpačito a Beth sa začervenala. Ani jedno z dievčat jej neodpo­vedalo.

„Povedzte mi to,“ naliehala Arya.

Jeyne sa poobzerala, aby sa ubezpečila, že septa Mordana nepočúva. Myrcella práve niečo povedala a septa sa hlasno zasmiala spolu s ostatnými dámami.

„Rozprávali sme sa o princovi,“ odpovedala Sansa hlasom hebkým ako bozk.

Arya vedela, ktorého princa myslí: Joffreyho, samozrejme. Toho vysokého pekného mládenca. Sansa vedľa neho musela sedieť na hostine. Aryu posadili k tomu malému tučnému. Ako inak.

„Tvoja sestra sa Joffreymu páči,“ zašepkala hrdo Jeyne, akoby sa mu páčila ona sama. Bola dcéra zimovreského komorníka a Sansina najlepšia pria­teľka. „Povedal jej, že je neskutočne krásna.“

„Ožení sa s ňou,“ vydýchla zasnene malá Beth a objala si rukami kolená. „Potom sa Sansa stane kráľovnou celej ríše.“

Sansa bola natoľko skromná, že sa začervenala. Červenala sa pôvabne. Všetko robí pôvabne, pomyslela si s nechuťou Arya. „Beth, nemala by si si vymýšľať,“ napomenula Sansa mladšie dievča a nežne ho hladila po vlasoch, aby vyvážila príkrosť svojich slov. Pozrela na Aryu. „Čo si myslíš o princovi Joffreym, sestra? Je veľmi galantný, však?“

„Jon hovorí, že vyzerá ako dievča,“ odpovedala Arya.

Sansa si povzdychla nad svojou výšivkou. „Chudák Jon,“ povedala. „Žiar­li, pretože je bastard.“

„Je to náš brat,“ ozvala sa Arya prihlasno. Jej slová preťali popoludňajšie ticho v komnate vo veži.

Septa Mordana zdvihla obočie. Mala kostnatú tvár, pichľavé oči a malé ústa bez pier boli ako stvorené na prísny výraz. „O čom sa tam rozprávate, deti?“

„Náš nevlastný brat,“ opravila potichu Aryu Sansa. Usmiala sa na septu. „S Aryou sme sa rozprávali, ako nás teší, že je tu dnes s nami princezná,“ povedala.

Septa Mordana prikývla. „Naozaj, je to pre nás veľká česť.“ Princezná Myrcella sa pri tej poklone neisto usmiala. „Arya, prečo nepracujete?“ opýtala sa septa. Vstala a vybrala sa k nim na druhý koniec miestnosti. Naškrobená sukňa jej šušťala. „Ukážte mi výšivku.“

Arya by sa najradšej rozkričala. To je celá Sansa, takto pritiahnuť septinu pozornosť. „Tu je,“ povedala zamračene a otrčila septe svoju prácu.

Septa si prezerala látku. „Arya, Arya, Arya,“ vzdychla. „Takto to ne­pôjde. Takto to rozhodne nepôjde.“

Všetci na ňu zízali. Bolo to neznesiteľné. Sansa bola pridobre vychovaná, aby sa smiala sestrinmu pokoreniu, Jeyne sa však vyškierala aj za ňu. Dokonca aj princezná Myrcella vyzerala, akoby jej bolo Arye ľúto. Arya cítila, ako sa jej do očí tlačia slzy. Vstala zo stoličky a vrhla sa k dverám.

Septa Mordana na ňu zakričala: „Arya, vráťte sa! Neopovážte sa urobiť ani krok. Dozvie sa to vaša matka! A pred zrakom princeznej! Všetkých nás pred ňou zahanbujete!“

Arya zastala pred dverami, zahryzla si do pery a otočila sa. Po tvári jej stekali slzy. Podarilo sa jej ukloniť sa Myrcelle. „Ak dovolíš, pani.“

Myrcella na ňu zažmurkala a pozrela na svoje dámy, aby jej poradili, čo má spraviť. Kým princezná pôsobila neisto, septa Mordana vedela, čo robiť. „Kam ste sa vybrali, Arya?“ opýtala sa.

Arya ju prebodla pohľadom. „Idem podkuť koňa,“ odpovedala sladkým hlasom. Prekvapenie a pohoršenie na septinej tvári boli pre ňu aspoň malým zadosťučinením. Potom sa zvrtla na päte a znovu sa rozbehla, brala schody po dvoch tak rýchlo, ako jej len nohy dovolili.

Nebolo to spravodlivé. Sansa mala všetko. Pravda, bola o dva roky staršia, a keď sa Arya narodila, možno už nič nezostalo. Často mala ten pocit. Sansa vedela šiť, tancovať a spievať. Písala básne. Vedela sa obliekať. Zdedila výrazné lícne kosti po matke a husté zlatohnedé vlasy Tullyovcov. Arya sa podobala na otca. Mala matné hnedé vlasy a podlhovastú vážnu tvár. Jeyne ju prezývala Konská tvár a vždy potichu zaerdžala, keď ju zbadala. Bolo kruté, že jediné, v čom bola Arya lepšia než sestra, bola jazda na koni. A ešte vedenie domácnosti. Sansa nemala hlavu na čísla. Arya dúfala, že ak sa vydá za princa Joffreyho, pre dobro jeho pokladnice si najme dobrého správcu.

Nymeria, ktorá na ňu čakala dole v strážnici pri schodisku, sa postavila, len čo ju zbadala. Arya sa na ňu usmiala. Vĺča ju miluje, aj keby ju nemal rád nikto iný. Všade chodili spolu a Nymeria spávala v jej izbe pri nohách postele. Keby jej to matka nezakázala, Arya by si vĺča vzala aj do veže. Potom by sa septa Mordana pokojne mohla sťažovať na jej krivé stehy.

Keď odväzovala Nymeriu, tá jej radostne oblizla ruku. Mala žlté oči. Keď sa jej v nich zalesklo slnečné svetlo, vyzerali ako dve zlaté mince. Arya ju pomenovala po kráľovnej bojovníčke z Rhoyny, ktorá previedla svoj ľud cez Úzke more. Aj to vyvolalo rozruch. Sansa, samozrejme, svoje šteňa pomenovala Lady. Arya si pritúlila vĺča. Nymeria jej oblizla ucho a Arya sa zasmiala.

Septa Mordana medzitým už určite stihla upovedomiť matku. Ak pôjde do svojej komnaty, isto ju tam nájdu. To nechcela. Dostala lepší nápad. Chlapci dolu na nádvorí trénovali šerm. Chcela vidieť, ako Robb znovu položí na lopatky galantného princa Joffreyho. „Poď,“ pošepla Nymerii. Vstala a rozbehla sa, vĺča sa jej hnalo za pätami.

Na krytom moste medzi zbrojnicou a Veľkou vežou bolo okno s výhľadom na celé nádvorie. Práve tam zamierili.

Keď sa tam prirútili, Arya bola celá červená a zadýchaná. Zbadala, že na okne už sedí Jon s kolenom pod bradou. Pozoroval dianie pod sebou, taký zaujatý, že si nevšimol ich príchod, až kým im jeho biely vlk nevybehol v ústrety. Nymeria sa opatrne zakrádala. Duch, väčší než jeho súrodenci, ju oňuchal, láskyplne potiahol zubami za ucho a sadol si.

Jon zvedavo pozrel na Aryu. „Nemala by si vyšívať, sestrička?“

Arya vystrúhala grimasu. „Chcela som vidieť, ako sa bijú.“

Usmial sa. „Tak si prisadni.“

Arya vyliezla na okno a usadila sa vedľa neho; z nádvoria sa ozývali údery a fučanie.

Bola však sklamaná, pretože práve šermovali mladší chlapci. Bran, dôkladne obalený ochranným brnením, vyzeral ako matrac a tučnučký princ Tommen pripomínal vypasenú malú guľu. Obaja dychčali a narážali do seba oceľou vystuženými drevenými mečmi pod starostlivým dozorom starého sera Rodrika Cassela, statného a chrabrého zbrojmajstra s úchvatnými bielymi bokombradami. Pokrikoval na nich asi tucet divákov, mužov aj chlapcov, aby im dodali odvahu, Robbov hlas bol najsilnejší. Za ním si všimla Theona Greyjoya v čiernom kabátci so zlatým krakenom jeho rodu, vyšitým na hrudi, a s výrazom suchého pohŕdania na tvári. Obaja bojovníci ledva prepletali nohami. Arya usúdila, že sa už spolu bijú hodnú chvíľu.

„To je o niečo väčšia drina ako vyšívanie,“ poznamenal Jon.

„O niečo väčšia zábava než vyšívanie,“ odsekla Arya. Jon sa zaškeril, natiahol k nej ruku a postrapatil jej vlasy. Arya sa začervenala. Vždy si boli blízki. Aj Jon zdedil črty tváre po otcovi. V tomto boli medzi ostatnými jediní. Robb, Sansa, Bran, ba dokonca aj malý Rickon sa podobali na Tullyovcov. Mali príjemný úsmev a ohnivé vlasy. Keď bola Arya menšia, myslela si, že aj ona je nemanželská. So svojím strachom sa zdôverila Jonovi, no on ju ubezpečoval, že sa naozaj nemá čoho obávať.

„Prečo nie si dole na nádvorí?“ opýtala sa Arya.

Smutno sa pousmial. „Ľavobočkom nie je dovolené ubližovať malým princom,“ odvetil. „Modriny, čo utŕžia pri výcviku, musia pochádzať od urodzených pánov.“

„Ach tak,“ povedala rozpačito Arya. To jej mohlo napadnúť. Už druhýkrát v ten deň mala pocit, že život nie je spravodlivý.

Pozorovala, ako jej malý brat sekol mečom Tommena. „Šermovala by som rovnako dobre ako Bran,“ poznamenala. „Má len sedem a ja deväť.“

Jon na ňu pozrel s múdrosťou svojich štrnástich rokov. „Si príliš kostnatá,“ povedal. Chytil ju za plece a začal jej prehmatávať svaly. Potom si povzdychol a pokrútil hlavou. „Pochybujem, že by si vôbec zdvihla meč, sestrička, nieto ním sekla.“

Arya si vytrhla ruku z jeho zovretia a ublížene sa naňho zadívala. Jon jej postrapatil vlasy. Pozorovali Brana a Tommena, ako krúžia okolo seba.

„Vidíš princa Joffreyho?“ opýtal sa.

Nevidela, aspoň nie hneď, keď ta však pozrela znovu, našla ho vzadu v tie­ni vysokého kamenného múru. Obklopovali ho muži, ktorých nepoznala, zaodetí do farieb Lannisterovcov a Baratheonovcov. Medzi panošmi bolo aj niekoľko starších mužov, pravdepodobne rytierov.

„Všimni si erb na jeho varkoči,“ vyzval ju Jon.

Arya sa ta pozrela. Princ mal na podšitom varkoči vyšitý ozdobný erb, a tá výšivka bola naozaj výnimočná. V strede bol erb predelený na dve polovice; na jednej strane bol korunovaný jeleň kráľovského rodu a na druhej lev Lannisterovcov.

„Lannisterovci sú hrdí,“ poznamenal Jon. „Človek by si myslel, že im postačí kráľovský erb, ale nie. Matkin rod si ctia rovnako ako kráľovský.“

„Žena je rovnako dôležitá ako muž!“ namietla Arya.

Jon sa rozosmial. „Možno by si mala urobiť to isté, sestrička. V erbe by si si mohla spáriť Tullyovcov so Starkovcami.“

„Pravlk s rybou v papuli?“ Pri tej predstave sa zasmiala. „To by vyzeralo hlúpo. Okrem toho, ak žena nemôže bojovať, načo by jej bol erb?“

Jon pokrčil plecami. „Dievčatá majú erby, ale nie meče. Ľavobočkovia majú meče, ale nie erby. Ja som si to nevymyslel, sestrička.“

Z nádvoria k nim doľahol výkrik. Princ Tommen sa váľal v blate, snažil sa postaviť, ale vôbec sa mu nedarilo. So všetkými ochrannými vypchávkami vyzeral ako korytnačka prevrátená na chrbát. Bran nad ním stál so zdvihnutým dreveným mečom, pripravený udrieť, len čo sa pozviecha na nohy. Muži sa rozosmiali.

„Dosť!“ zakričal ser Rodrik. Podal princovi ruku a zdvihol ho. „Bojovali ste dobre. Lew, Donnis, pomôžte im vyzliecť brnenie!“ Poobzeral sa okolo seba. „Princ Joffrey, Robb, budete bojovať v ďalšom kole?“

Robb, ešte spotený po predchádzajúcom zápase, dychtivo podišiel dopredu. „S radosťou.“

Joffrey na Rodrikovu výzvu vyšiel z tieňa, vlasy mu na slnku žiarili ako tekuté zlato. Tváril sa znudene. „Toto je hra pre deti, ser Rodrik.“

Theon Greyjoy vyprskol do smiechu. „Veď ste deti,“ utrúsil posmešne.

„Robb je možno ešte dieťa,“ začal Joffrey. „Ale ja som princ. A už ma nebaví udierať Starkovcov dreveným mečom.“

„Viac rán si dostal než rozdal, Joff,“ ozval sa Robb. „Bojíš sa ma?“

Princ Joffrey pozrel naňho. „Ach, desím sa ťa. Si starší!“ Niektorí Lannis­terovci sa zasmiali.

Jon zamračene hľadel na výjav pod sebou. „Ten Joffrey je pekný nafúkanec,“ povedal.

Ser Rodrik si zamyslene hladil fúzy. „Čo teda navrhujete?“ opýtal sa princa.

„Skutočnú oceľ.“

„Prijímam,“ vyhŕkol Robb. „Budeš ľutovať!“

Zbrojmajster položil Robbovi ruku na plece, aby sa upokojil. „Oceľ je nebezpečná. Povolím vám turnajové meče s tupým ostrím.“

Joffrey nič nepovedal, ale pretlačil sa k nemu muž, ktorého Arya nepoznala. Bol to vysoký rytier s čiernymi vlasmi a tvárou posiatou jazvami po popáleninách. „Toto je váš princ. Kto ste, že sa opovažujete zakazovať mu boj s ostrým mečom, ser?“

„Som zimovreský zbrojmajster, Clegane, na to nezabúdajte.“

„Vy tu cvičíte ženy?“ opýtal sa muž so zjazvenou tvárou. Bol svalnatý ako býk.

„Cvičím rytierov,“ zdôraznil ser Rodrik. „Oceľ dostanú do rúk, keď na ňu budú pripravení. Keď na to budú mať vek.“

Muž pozrel na Robba. „Aký si starý, chlapče?“

„Mám štrnásť rokov,“ odpovedal Robb.

„Ja som v dvanástich zabil človeka. A ubezpečujem vás, že to nebolo tupým mečom.“

Arya videla, ako sa Robb naježil. Dotkol sa jeho pýchy. Obrátil sa k serovi Rodrikovi. „Dovoľte mi to. Porazím ho.“

„V tom prípade použite turnajový meč,“ trval na svojom ser Rodrik.

Joffrey pokrčil plecami. „Príď a stretni sa so mnou v bitke, keď budeš starší, Stark. Ak dovtedy nebudeš pristarý.“ Z hlúčika Lannisterovcov sa ozval smiech.

Nádvorím sa rozľahlo Robbovo preklínanie a nadávky. Zhrozená Arya si zakryla ústa dlaňou. Theon Greyjoy chytil Robba za rameno, aby ho udržal v bezpečnej vzdialenosti od princa a ser Rodrik si zdesene poťahoval fúzy.

Joffrey potlačil zívnutie a obrátil sa k mladšiemu bratovi. „Poď, Tommen,“ povedal. „Hodina hier sa skončila. Nechajme zábavky deťom.“

To v tábore Lannisterovcov vyvolalo ďalší záchvat smiechu a ďalšie nadávky Robba. Ser Rodrik mal tvár pod bielymi bokombradami červenú ako paprika. Theon držal Robba v železnom zovretí, až kým princ so svojou družinou neodišiel.

Jon sa díval, ako odchádzajú, a Arya pozorovala Jona. Tvár mal nehybnú ako hladina jazierka v božom háji. Nakoniec zoskočil z okenného parapetu. „Predstavenie sa skončilo,“ povedal. Sklonil sa a poškrabkal Ducha za ušami. Biely vlk vstal a obtrel sa mu o nohy. „Mala by si utekať do svojej komnaty, sestrička. Septa Mordana bude určite hliadkovať. Čím dlhšie sa budeš schovávať, tým horší trest ťa postihne. Možno budeš musieť vyšívať celú zimu. Keď príde jar, nájdu tvoje telo s ihlou v zmrznutých prstoch.“

Aryi sa to nezdalo vtipné. „Nenávidím vyšívanie!“ zvolala zápalisto. „Nie je to spravodlivé.“

„Nič nie je spravodlivé,“ povedal Jon. Znovu jej postrapatil vlasy a pobral sa preč. Duch sa potichu vydal za ním. Nymeria vyskočila tiež, ale keď si všimla, že Arya sa ani nepohla, zastala a pozrela na ňu.

Arya sa neochotne otočila a vybrala opačným smerom.

Bolo to horšie, ako si myslel Jon. V jej izbe na ňu nečakala len septa Mordana. Stála tam aj s jej matkou.





BRAN


Lovci vyšli z hradu už na svitaní. Kráľ zatúžil po diviakovi na večernú hostinu. Princ Joffrey šiel so svojím otcom, a aj Robbovi dovolili pripojiť sa k loveckej družine. Šli s nimi strýko Benjen, Jory, Theon Greyjoy, ser Rodrik, ba dokonca aj kráľovnin smiešny malý brat. Koniec koncov, bola to ich posledná poľovačka. Zajtra zavčas rána sa všetci vydajú na ďalekú cestu na juh.

Brana nechali doma s Jonom, dievčatami a Rickonom. Lenže Rickon bol ešte malý, dievčatá boli len dievčatá a Jona s jeho vlkom nevedel nájsť. Nie­žeby ich nejako usilovne hľadal. Mal pocit, že Jon sa naňho hnevá. Zdalo sa, že v poslednom čase sa hnevá na každého. Bran nevedel prečo. Odíde so strýkom Benom na Múr, aby sa pridal k Nočnej hliadke. Z Branovho pohľadu to bolo rovnako dobré ako odísť na juh s kráľom. Nechávajú tu Robba, a nie Jona.

Bran sa už nevedel dočkať, kedy bude preč. Po kráľovskej ceste pôjde na ozajstnom koni, nie na poníkovi. Otec sa stane kráľovým pobočníkom a všetci budú bývať v červenom hrade v Kráľovom prístave, v hrade, ktorý postavili dračí páni. Stará dojka hovorila, že tam majú duchov a temnice, kde sa odohrali strašné veci, a na stenách visia dračie hlavy. Sta­čilo na to pomyslieť a Bran sa roztriasol, ale nemal strach. Čoho by sa mal báť? Bude tam s ním otec aj kráľ so všetkými svojimi rytiermi a zbrojnošmi.

Bran sa jedného dňa tiež stane rytierom, členom Kráľovskej gardy. Stará dojka mu hovorievala, že sa do nej dostanú vždy tí najlepší šermiari ríše. Je ich len sedem, nosia biele brnenie a zbrane, nemajú manželky ani deti a celý ich život je zasvätený len službe kráľovi. Bran poznal všetky ich príbehy. Mená tých rytierov mu zneli v ušiach ako hudba. Serwyn so Zrkadlovým štítom. Ser Ryam Redwyne. Princ Aemon, Dračí rytier. Dvojčatá ser Erryk a ser Arryk, ktorí zahynuli mečom toho druhého pred stovkami rokov, keď bojoval brat proti sestre vo vojne, ktorú speváci nazývali Tancom dra­kov. Biely býk Gerold Hightower. Ser Arthur Dayne, Meč rána. Barristan Chrabrý.

S kráľom Robertom prišli na sever dvaja muži z Kráľovskej gardy. Bran ich fascinovane pozoroval, nikdy však nenašiel odvahu osloviť ich. Ser Boros bol holohlavý chlap s mäsitými lícami a ser Meryn mal hlboko vpadnuté oči a červené fúzy. Rytiera z príbehov mu však skôr pripomínal ser Jaime Lannister, ktorý bol tiež členom Kráľovskej gardy, ale Robb hovoril, že Lannister zabil starého Šialeného kráľa a už by sa nemal rátať medzi gardistov. Najvýznamnejším žijúcim rytierom bol ser Barristan Selmy, Barristan Chrabrý, veliteľ Kráľovskej gardy. Otec mu sľúbil, že so serom Barristanom sa stretnú, len čo prídu do Kráľovho prístavu, a Bran si škrtal čiar­ky, ktoré si nakreslil na stenu, celý nedočkavý, kedy uvidí svet, o ktorom doteraz len sníval, a začne nový život, aký si len ťažko dokázal predstaviť.

No napriek tomu, teraz, keď bol deň odchodu na dosah ruky, Bran sa cítil stratený. Zimovres bol jeho jediným domovom, jediným miestom, ktoré poznal. Otec mu povedal, aby sa s ním dnes rozlúčil, a on sa o to pokúšal. Hneď ako lovci odišli, prechádzal sa po hrade so svojím vlkom, chystal sa navštíviť všetkých, ktorí tu mali zostať. Starú dojku a kuchára Gagea, Mikkena v kováčskej dielni, stajníka Hodora, ktorý sa stále usmieva, stará sa mu o poníka a nikdy nepovie nič iné, len „Hodor“, muža v skleníkových záhradách, ktorý mu dáva černice, vždy keď za ním príde…

Nebol však vo svojej koži. Najskôr zašiel do stajne a videl tam svojho poníka v stojisku, lenže už to nebol jeho poník, pretože zajtra dostane koňa a poníka tu nechá. Bran mal zrazu sto chutí sadnúť si na zem a rozplakať sa. Otočil sa a vybehol zo stajne, skôr ako mohli Hodor a ostatní stajníci zbadať slzy v jeho očiach. A to bol koniec lúčenia. Namiesto toho strávil Bran celé dopoludnie v božom háji, kde sa snažil naučiť svojho vlka aportovať, ale nedarilo sa mu. Vĺča bolo chápavejšie než všetky psy v otcovom psinci a Bran by prisahal, že rozumie každému slovu, čo mu povie, ale o nosenie papeka neprejavovalo ani najmenší záujem.

Ešte vždy mu nevymyslel meno. Robb nazval svoje šteňa Sivý vietor, lebo vedelo rýchlo behať. Sansa svoje pomenovala Lady. Arya si vybrala meno nejakej pradávnej čarodejníckej kráľovnej, o ktorej sa spievajú piesne, a malý Rickon hovoril svojmu Chlpáčik, čo bolo podľa Brana dosť hlúpe meno pre pravlka. Biely vlk, čo patril Jonovi, sa volal Duch. Bran si hovoril, že keby na to meno prišiel prvý, použil by ho, hoci jeho vlk nebol biely. Za posledné dva týždne mu napadla stovka mien, ale ani s jedným nebol spokojný.

Nakoniec ho hádzanie palice omrzelo a rozhodol sa, že pôjde liezť. Už celé týždne sa nevyštveral na rozborenú vežu, pretože sa dialo toľko zaujímavých vecí, a toto bola možno posledná príležitosť.

Rozbehol sa cez boží háj dlhou okľukou, aby sa vyhol jazierku, pri ktorom rástol strom srdca. Ten ho vždy desil; strom by predsa nemal mať oči, hovoril si Bran, ani listy, čo vyzerajú ako ruky. Vlk mu uháňal v pätách. „Zostaň,“ prikázal mu Bran pod ochrancom pri stene zbrojnice. „Ľahni. Dobre. A zostaň.“

Vlk poslúchol. Bran ho poškrabkal za ušami, potom sa zvrtol, vyskočil, chytil sa spodnej haluze a vyšplhal sa po nej nahor. Bol asi v polovici stromu, zľahka liezol z konára na konár, keď vlk pod stromom vstal a začal zavýjať.

Bran pozrel na zviera. Vlk zmĺkol, iba naňho hľadel žltými očami pomedzi konáre. Po chrbte mu prebehol mráz. Vlk zavyl ešte raz. „Ticho!“ okríkol ho Bran. „Sadni. Zostaň! Si horší ako mama.“ Vytie neustalo, až kým nevyšiel úplne nahor a nepreskočil na strechu zbrojnice, kde vlkovi zmizol z očí.

Múry Zimovresu boli Branovým druhým domovom. Matka hovorila, že sa naučil liezť po múroch ešte skôr ako chodiť. Bran sa nepamätal na svoj prvý krok, ale nespomínal si ani na chvíľu, keď sa naučil liezť, a tak predpokladal, že to bude pravda.

Pre chlapca predstavoval Zimovres veľký labyrint múrov, veží, nádvorí a chodieb, čo sa ťahal všetkými smermi. V starších častiach hradu sa chodby zvažovali nadol a stúpali nahor, takže človek si nikdy nemohol byť istý, na ktorom podlaží sa nachádza. Majster Luwin mu povedal, že hrad v priebehu storočí rástol a mohutnel ako obrovský kamenný strom. Má pokrútené, silné, hrčovité konáre a korene vrastené hlboko do zeme.

Keď vyšiel hore a ocitol sa bližšie k oblohe, uvidel Bran Zimovres v celej jeho kráse. Páčilo sa mu, ako vyzerá, keď ho mal pred sebou ako na dlani a nad hlavou mu krúžili už len vtáky. Dolu si žil hrad vlastným životom. Bran dokázal stráviť hodiny medzi beztvarými, dažďom a vetrom ohlodanými chrličmi, čo dumali nad Prvou vežou, a pozorovať všetko, čo sa dialo pod ním. Mužov, ktorí na nádvorí cvičili šerm s drevenými aj oceľovými zbraňami, kuchárov, ktorí sa starali o zeleninové hriadky v zimnej záhrade, psy, čo neúnavne pobehovali po psinci, ticho božieho hája, dievčatá, čo sa smiali pri studni na pranie. Mal pocit, že je pánom celého hradu, aký možno Robb nikdy nezažije.

Odhalilo sa pred ním aj tajomstvo Zimovresu. Stavitelia sa vonkoncom neunúvali zarovnať zem; hneď za hradbami sa vlnili kopce s údoliami. Zastrešený most spájal štvrté podlažie zvonice s druhým podlažím vtáčej veže. Bran o tom vedel. A vedel tiež, že južnou bránou by sa dostal za vnútorné hradby, vyliezol by do výšky troch poschodí, celý Zimovres by prebehol úzkym tunelom v skale a potom by vyšiel na úrovni prízemia pri severnej bráne, kde by sa nad ním vypínala stena vysoká sto stôp. Bran bol presvedčený, že o tomto nevie dokonca ani majster Luwin.

Matka žila v ustavičnom strachu, že sa jedného dňa na múre pokĺzne, spadne a zabije sa. On ju ubezpečoval, že sa to nikdy nestane, ale aj tak mu neverila. Raz jej musel sľúbiť, že zostane na zemi a už nikam nevylezie, a vydržal to takmer dva týždne, ale jeden deň bol horší než druhý, nako­niec neodolal a vyliezol z okna svojej komnaty, keď jeho bratia tvrdo spali.

Na druhý deň sa pod tlakom výčitiek svedomia priznal. Lord Eddard mu prikázal, aby zašiel do božieho hája a tam sa kajal. Dal tam postaviť stráže, aby dohliadli na to, že Bran zostane celú noc sám a bude premýšľať o svojej neposlušnosti. Na druhý deň ráno chlapca nevedeli nikde nájsť. Nako­niec ho objavili v korune najvyššieho ochrancu v háji, kde tvrdo spal.

Eddard Stark sa veľmi hneval, no nemohol potlačiť smiech. „Ty nie si môj syn,“ povedal Branovi, keď ho donútili zliezť, „ty si veverička. Tak si ňou buď. Ak musíš liezť za každú cenu, lez. Len si dávaj pozor, aby ťa pri tom neprichytila matka.“

Bran sa snažil, ako vedel, hoci sa mu ju nepodarilo vždy oklamať. Keďže mu to otec vyslovene nezakázal, mama sa obrátila s prosbou o pomoc na ostatných. Stará dojka mu porozprávala o neposlušnom chlapcovi, ktorý vyliezol príliš vysoko a udrel doňho blesk, potom prileteli vrany a vyďobali mu oči. Na Brana to však nijaký dojem neurobilo. Vrany mali hniezda na vrchole zborenej veže, kam nechodil nikto iný len on, a občas si nasypal do vreciek zrno a vrany mu ho potom zobali z dlaní. Nikdy sa žiadna nezaujímala o jeho oči.

Neskôr majster Luwin vyrobil chlapca z hliny, obliekol ho do Branových šiat a zhodil z hradieb na nádvorie, aby mu ukázal, čo by sa stalo, keby spadol. Bolo to zábavné, ale Bran len pozrel na majstra a povedal: „Ja nie som z hliny. A okrem toho, nikdy nespadnem.“

Potom ho začas prenasledovali stráže, kedykoľvek ho zbadali na nejakej streche, pokúšali sa ho privolať dolu. To bola najväčšia zábava. Bolo to ako naháňačka s bratmi, ibaže Bran vždy vyhral. Ani jeden strážnik nikdy nevyliezol ani do polovice veže tak rýchlo ako Bran, dokonca ani Jory. Väčšinou ho však aj tak nezbadali. Ľudia obyčajne nepozerajú nahor. To bolo ďalšie, čo sa mu na lezení páčilo, a ešte pocit, že je neviditeľný.

Rovnako sa mu páčilo dotýkať sa kameňov, zarývať nechty do malých špár a puklín a vyťahovať sa nahor. Najprv si vyzul topánky a liezol bosý; vtedy mal pocit, že nemá dve, ale štyri ruky. Miloval tú prenikavú príjemnú bolesť, ktorú potom cítil v tele. Páčilo sa mu, že tam hore vzduch vonia sladko a sviežo ako zimná broskyňa. Mal rád vtáky: vrany v rozborenej veži, drobné vrabce, ktoré hniezdili v puklinách medzi kameňmi, starú sovu, čo spávala v zaprášenom podkroví nad starou zbrojnicou. Bran ich poznal všetky.

Najviac sa mu však páčilo loziť po miestach, kam sa nemohol dostať nikto iný, a pozorovať rozľahlé priestory Zimovresu, tak ako ich nemohol pozorovať nikto. Pre Brana sa tak celý hrad stal jeho vlastným tajným miestom.

Medzi jeho obľúbené skrýše patrila polozrútená veža. Kedysi to bola strážna veža, najvyššia v celom Zimovrese. V dávnych časoch, sto rokov predtým ako sa narodil jeho otec, udrel do nej blesk a zapálil ju. Celá horná tretina veže sa zrútila dovnútra a už nikdy ju neopravili. Otec z času na čas pod ňu poslal lovca potkanov, aby vyčistil hniezda, čo sa skrývajú me­dzi popadanými kameňmi a obhorenými zhnitými trámami. Nikto sa však nikdy nedostal na rozčesnutý vrchol, nikto okrem Brana a vrán.

Poznal dva spôsoby, ako sa ta dostať. Mohol sa vyšplhať priamo po stene veže, ale kamene sa tam uvoľňovali, malta, čo ich spájala, dávno spráchnivela a Bran nikdy nemal dobrý pocit, keď sa do nich musel zapierať celým telom.

Najlepšie bolo začať v božom háji, vyliezť po starom ochrancovi a prejsť cez zbrojnicu a strážnicu, kde preskočil zo strechy na strechu bosý, aby ho strážnici nad sebou nepočuli. Dostal sa tak na slepú stranu Prvej veže, najstaršej časti hradu, širokej rotundy, vyššej, než sa zdalo na prvý pohľad. Teraz tam už žili len potkany a pavúky, po starých kameňoch sa však stále dobre liezlo. Mohol sa vydať rovno nahor, kde sa chrliče slepo vykláňali do prázdnoty, prehupnúť sa z jedného na druhý, a tak prerúčkovať okolo severnej strany. Keď už bol tam a poriadne sa natiahol, dočiahol na zborenú vežu, čo sa k nemu nakláňala. Nakoniec mu ostalo už len vyškriabať sa po sčernetých kameňoch až na samý vrchol, čo nebolo viac než desať stôp, a vtedy už k nemu prilietali vrany, aby zistili, či im priniesol zrno.

Bran dokonale naučenými pohybmi s ľahkosťou postupoval od chrliča k chrliču, keď odrazu začul hlasy. Prekvapili ho natoľko, že sa takmer pustil. Čo mu pamäť siahala, Prvá veža bývala vždy prázdna.

„Nepáči sa mi to,“ hovoril ženský hlas. Pod Branom bolo množstvo okien a ten hlas sa ozýval z posledného na jeho strane. „Kráľovým pobočníkom by si mal byť ty.“

„Bohovia, len to nie,“ odpovedal nenútene mužský hlas. „Nie je to po­cta, o ktorú by som stál. Prináša so sebou priveľa povinností.“

Bran visiaci na chrliči počúval, a zrazu sa bál pokračovať vo výstupe. Mohli by zahliadnuť jeho chodidlá, keby sa pokúsil prehupnúť ďalej.

„Vari nevidíš, akému nebezpečenstvu sa vystavujeme?“ povedala žena. „Robert má rád toho muža ako vlastného brata.“

„Robert svojich bratov neznáša. Niežeby som mu zazlieval. Stannis dokáže pokaziť deň každému.“

„Netvár sa, akoby si nič nevedel. Stannis a Renly sú jedna vec a Eddard Stark druhá. Robert bude Starka počúvať. Dočerta s nimi! Mala som trvať na tom, aby za pobočníka vymenoval teba, ale bola som presvedčená, že Stark ponuku odmietne.“

„Mali by sme byť radi,“ povedal muž. „Kráľ mohol rovnako za svojho pobočníka vymenovať jedného z vlastných bratov, alebo dokonca Malíčka, nech nás bohovia ochraňujú. Radšej budem bojovať s čestným než ctižiadostivým nepriateľom a v noci budem pokojne spávať.“

Hovoria o otcovi, uvedomil si Bran. Rád by sa dozvedel viac. Chýba­lo mu len niekoľko stôp… ale keby sa prehupol popred okno, zba­dajú ho.

„Budeme ho musieť bdelo sledovať,“ povedala žena.

„Ja by som sa teraz radšej díval na teba,“ povedal znudene muž. „Poď ku mne.“

„Lord Eddard sa nikdy nezaujímal, čo sa deje južne od Hrdla,“ vyhlásila žena. „Nikdy. Hovorím ti, chce proti nám zakročiť. Prečo by inak opúšťal svoje sídlo?“

„Zo stovky iných dôvodov. Povinnosť. Česť. Túži po tom, aby sa jeho meno zapísalo veľkými písmenami do dejín, aby sa dostal od svojej ženy, alebo mu vyhovuje oboje. Alebo možno len chce, aby mu aspoň raz v živote bolo teplo.“

„Jeho manželka je sestrou lady Arrynovej. Zaráža ma, že tu nie je Lysa, aby nás zasypala svojimi výčitkami.“

Bran pozrel dolu. Pod oknom bola rímsa široká len niekoľko palcov. Pokúšal sa natiahnuť dolu, ale bola priďaleko. Nikdy na ňu nedočiahne.

„Robíš si zbytočné starosti. Lysa Arrynová je vystrašená koza.“

„Tá vystrašená koza sa delila o lôžko s Jonom Arrynom.“

„Keby niečo vedela, šla by s tým za Robertom ešte skôr, než ušla z Kráľovho prístavu.“

„Potom čo na moje naliehanie súhlasil s tým, že toho jej neduživého syna pošle na výchovu do Casterlyho skaly? Nemyslím. Vedela, že život jej chlapca by bol výkupným za jej mlčanie. Teraz, keď je hore v bezpečí Orlie­ho hniezda, je možno odvážnejšia.“

„Matky.“ Muž vypľul to slovo ako nejakú nadávku. „Zdá sa mi, že pôrod vám vždy nejako prekrúti myseľ. Všetky ste šialené.“ Zasmial sa. Bol to trp­ký smiech. „Nech si je lady Arrynová odvážna, koľko chce. Čokoľvek vie, čokoľvek si myslí, že vie, nemá žiadne dôkazy.“ Na chvíľu sa odmlčal. „Alebo má?“

„Myslíš, že kráľ bude potrebovať dôkaz?“ opýtala sa žena. „Hovorím ti, že ma už nemiluje.“

„A čia je to chyba, sestrička?“

Bran si obzeral okennú rímsu. Mohol by na ňu zoskočiť. Bola však priúzka, ale keby sa mu na nej podarilo zachytiť a potom sa vytiahnuť nahor… No mohli by ho začuť a priskočiť k oknu. Nebol si istý, o čom vlastne hovoria, vedel iba, že pre jeho uši to určené nebolo.

„Si rovnako slepý ako Robert,“ hovorila žena.

„Ak tým chceš povedať, že vidím rovnaké veci, potom áno,“ odvetil muž. „Vidím muža, ktorý by radšej zomrel, než by mal zradiť svojho kráľa.“

„Jedného už zradil, alebo si zabudol?“ opýtala sa žena. „Ach, nepopieram, že je Robertovi oddaný, o tom niet pochýb. Ale čo keď Robert zo­mrie a na trón po ňom nastúpi Joff? Čím skôr sa to stane, tým bezpečnejší budeme. Môj manžel je zo dňa na deň nepokojnejší. Keď bude mať po boku Starka, bude to ešte horšie. Stále miluje jeho sestru, tú mŕtvu šestnásťročnú chuderu. Ako dlho mu potrvá, kým ma odvrhne a privedie si namiesto mňa nejakú novú Lyannu?“

Bran sa zrazu strašne preľakol. Netúžil po ničom inom, len sa čo najrýchlejšie vrátiť rovnakou cestou, akou prišiel, a vyhľadať svojich bratov. Ale čo im povie? Zrazu si uvedomil, že sa musí dostať bližšie za každú cenu. Musí sa dozvedieť, kto sú tí ľudia, čo sa zhovárajú vo veži.

Muž si vzdychol. „Mala by si menej myslieť na budúcnosť a viac sa sústrediť na potešenie, aké ti ponúka prítomnosť.“

„Prestaň s tým!“ okríkla ho žena. Bran počul, ako sa telo pritislo na telo, a potom sa muž rozosmial.

Bran sa vytiahol vyššie, preliezol po chrliči a vyšplhal sa na strechu. Bolo to jednoduché. Po streche preliezol k ďalšiemu chrliču, priamo nad oknom miestnosti, kde sa tí dvaja zhovárali.

„Náš rozhovor začína byť veľmi únavný, sestra,“ povedal muž. „Poď ku mne, a už mlč.“

Bran sa usadil obkročmo na chrliči, zovrel ho pevne nohami a pretočil sa hlavou nadol. Visel a pomaly naťahoval hlavu k oknu. Svet hore nohami pôsobil čudne. Nádvorie s kameňmi vlhkými od roztopeného snehu sa pod ním hojdalo, až sa mu z toho krútila hlava.

Pozrel do okna.

V miestnosti zápasili muž so ženou. Obaja boli nahí. Bran nevedel, kto je to. Muž bol k nemu otočený chrbtom a zakrýval telom ženu, ktorú prudkým pohybom pritlačil k stene.

Počul tiché mľaskavé zvuky. Uvedomil si, že sa bozkávajú. Vypliešťal na nich vystrašené oči, takmer nedýchal. Muž zašiel rukou žene medzi stehná, a asi jej ublížil, lebo začala pridusene stonať. „Prestaň,“ modlikala, „pre­staň. Ach, prosím…“ Hlas však mala tichý a slabý a neodstrčila ho od seba. Rukami sa mu prehŕňala v zlatých kučerách. Potom muž sklonil tvár k jej prsiam.

Bran jej zrazu videl do tváre. Mala zatvorené oči, otvorené ústa a stonala. Zlatá hriva sa jej hojdala zboka nabok, ako mykala hlavou. Spoznal kráľovnú.

Zrejme vydal nejaký zvuk. Zrazu otvorila oči a pozrela priamo naňho. Vykríkla.

Všetko sa to potom zomlelo veľmi rýchlo. Žena muža prudko odstrčila a s krikom ukazovala pred seba. Bran sa snažil vytiahnuť nahor, prehol sa vo dvoje, ruky natiahol nahor k chrliču. Urobil to prirýchlo. Zachytil sa o hladký kameň, v panike uvoľnil zovretie nôh, a zrazu padal. Na okamih dostal závrat a preletel okolo okna. Vystrel ruku v snahe zachytiť sa rímsy, ale nepodarilo sa mu to. Skúsil to druhou rukou. Prudko sa otočil a narazil telom do steny. Náhly otras mu takmer vyrazil dych. Visel na jednej ruke a sťažka dýchal.

V okne nad ním sa zjavili tváre.

Kráľovná. Až teraz Bran spoznal aj muža vedľa nej. Podobali sa na seba tak veľmi, že vyzerali ako zrkadlový odraz.

„Videl nás,“ povedala príkro žena.

„No tak videl,“ skonštatoval muž.

Branovi sa začali šmýkať prsty. Chytil sa rímsy aj druhou rukou. Nechty zaryl do nepoddajného kameňa. Muž k nemu natiahol ruku. „Chyť sa,“ povedal, „lebo spadneš.“

Bran mu zovrel ruku, držal sa ho zo všetkých síl. Muž ho vytiahol na rímsu. „Čo to robíš?“ opýtala sa žena.

Muž si ju nevšímal. Bol veľmi silný. Posadil Brana na parapet. „Koľko máš rokov, chlapče?“

„Sedem,“ odpovedal Bran a triasol sa od úľavy. Na mužovom predlaktí zostali po jeho prstoch červené odtlačky. Vystrašene sa ho pustil.

Muž pozrel na ženu. „Čo nespravím pre lásku,“ povedal. Potom Brana sotil.

Bran s výkrikom vypadol z okna do prázdna. Nebolo tam nič, čoho by sa mohol zachytiť. Rútil sa na kamenné nádvorie.

Kdesi v diaľke zavyl vlk. Nad zborenou vežou zakrúžili vrany, márne čakajúce na zrno.





TYRION


Niekde uprostred kamenného bludiska Zimovresu zavyl vlk. Zvuk sa niesol nad hradom ako smútočná vlajka.

Tyrion Lannister zdvihol pohľad od kníh a zachvel sa napriek tomu, že v knižnici bolo teplo a príjemne. Čosi na tom vytí ho prenieslo z prítomnosti do hlbokého lesa mysle, kde utekal nahý pred svorkou vlkov.

Keď pravlk znovu zavyl, Tyrion zatvoril ťažkú knihu v koženej väzbe, čo čítal. Bola to sto rokov stará rozprava o meniacich sa obdobiach od dávno mŕtveho majstra. Zakryl si zívajúce ústa chrbtom ruky. Lampa na čítanie blikala, vyhorel už takmer všetok olej a cez vysoké okná sa do miestnosti pomaly vkrádalo svitanie. Čítal celú noc, ale uňho to nebolo nič nové. Tyrion Lannister nebol veľký spáč.

Keď vstal z lavice, nohy mal stuhnuté a ubolené. Chvíľu si ich masíroval, aby sa do nich vrátil život, a prekrivkal k stolu, kde hlasno chrápal sep­ton s hlavou na otvorenej knihe. Tyrion pozrel na titul. Život veľmajstra Aethelmura, samozrejme. „Chayle,“ pošepol. Mladý muž sa strhol, zmätene zažmurkal a kryštál rádu mu prudko skĺzol po hrubej striebornej reťazi. „Idem sa naraňajkovať. Vráťte knihy na police. Dajte pozor na valýrske zvitky, pergamen je zoschnutý a krehký. Ayrmidonove Vojnové stroje sú vzácne, a vy máte jediný úplný opis.“ Chayle naňho rozospato pozeral. Ty­rion mu trpezlivo zopakoval pokyny, potľapkal ho po pleci a nechal ho pri jeho povinnostiach.

Vonku sa zhlboka nadýchol chladného ranného vzduchu a začal s námahou zostupovať po strmých kamenných schodoch, čo sa špirálovite vinuli okolo vonkajšej veže knižnice. Bola to dlhá cesta; schody boli vysoké a úzke, jeho nohy krátke a pokrútené. Vychádzajúce slnko ešte nestihlo pre­svetliť múry Zimovresu, ale dole na nádvorí už pobehovali ľudia. Chrapľavý hlas Sandora Clegana sa doniesol až hore k nemu. „Ten chlapec zomiera už dlho. Kiežby to mal čo najskôr za sebou.“

Tyrion pozrel dolu a videl, že Pes stojí pri mladom Joffreym a okolo nich sa tlačia panoši. „Aspoňže zomiera potichu,“ povedal princ. „Ten vlk robí príšerný rámus. V noci som ani oka nezažmúril.“

Clegane, ktorému panoš nasadzoval na hlavu čiernu prilbu, vrhal na udupanú hlinu nádvoria dlhý tieň. „Ak chcete, môžem to zviera umlčať,“ povedal cez otvorený priezor na prilbe. Sluha mu vložil meč do ruky. Poťažkal ho a ostrie so zašvišťaním preseklo chladný ranný vzduch. Na nádvorí za ním sa ozýval cvengot ocele o oceľ.

Tá myšlienka princa nadchla. „Pošlite psa, aby zabil psa!“ zvolal. „Zimo­vres je zamorený vlkmi. Jeden Starkovcom chýbať nebude.“

Tyrion zoskočil z posledného schoda na nádvorie. „Ani by som nepovedal, synovec,“ poznamenal. „Starkovci vedia počítať viac ako do šiestich. Na rozdiel od niektorých princov, ktorých by som mohol menovať.“

Joffrey mal aspoň toľko hanby, že sa začervenal.

„Hlas odnikiaľ,“ poznamenal Sandor. Rozhliadal sa okolo seba cez priezor na prilbe. „Duchovia vzduchu!“

Princ sa zasmial ako vždy, keď jeho osobný strážca povedal nejaký vtip. Tyrion bol na to zvyknutý. „Tu dole.“

Vysoký muž sklopil zrak a predstieral, že ho zbadal až v tej chvíli. „Malý lord Tyrion!“ zvolal. „Ospravedlňujem sa. Nevidel som vás.“

„Dnes na vaše drzé poznámky nemám náladu.“ Tyrion sa obrátil k synovcovi. „Joffrey, je najvyšší čas, aby si navštívil lorda Eddarda a jeho paniu a vyjadril im sústrasť.“

Joffrey sa zatváril tak naduto, ako sa môže zatváriť len mladý princ. „Načo im bude moja sústrasť?“

„Na nič,“ odpovedal Tyrion. „Čaká sa to od teba. Tvoju neprítomnosť si už určite všimli.“

„Na tom Starkovi mi nezáleží,“ odsekol Joffrey. „Neznášam ženské kvílenie.“

Tyrion Lannister sa natiahol a vylepil synovcovi facku. Chlapcovi očervenela tvár.

„Ešte jedno slovo,“ varoval ho Tyrion, „a dostaneš druhú.“

„Poviem to mame!“ vykríkol Joffrey.

Tyrion mu vylepil druhý raz. Teraz mal chlapec červené obe líca.

„Pokojne sa vyžaluj,“ povedal mu Tyrion. „Ale najskôr pôjdeš za lordom a lady Starkovcami a povieš im, že je ti to veľmi ľúto a že si im k službám, keby oni alebo ich blízki v túto zúfalú hodinu potrebovali nejakú pomoc, a že na nich budeš myslieť vo svojich modlitbách. Rozumel si? Rozumel?“

Chlapec vyzeral, že sa už-už rozplače. Namiesto toho len mierne prikývol. Potom sa otočil a upaľoval preč s rukou na líci. Tyrion sa díval za ním.

Na tvár mu dopadol tieň. Obrátil sa a zbadal, že sa nad ním ako skala vypína Clegane. Akoby jeho brnenie čierne ani sadze zatemňovalo slnko. Spustil si priezor v podobe čierneho psa s vycerenými zubami. Hoci bol na pohľad hrôzostrašný, Tyrion ho považoval za veľké vylepšenie výzoru Cleganovej škaredo popálenej tváre.

„Toto si princ zapamätá, malý pane,“ varoval ho Pes. Prilba premenila jeho smiech na dutý rachot.

„Modlím sa za to,“ odpovedal Tyrion Lannister. „Ak zabudne, buďte dob­rý pes a pripomeňte mu to.“ Poobzeral sa po nádvorí. „Neviete, kde by som mohol nájsť svojho brata?“

„Raňajkuje s kráľovnou.“

„Aha,“ povedal Tyrion, kývol Sandorovi Cleganovi na pozdrav a pís­ka­júc odkráčal tak rýchlo, ako mu zakrpatené nohy dovoľovali. Ľutoval ry­tiera, ktorý dnes Psovi príde prvý pod ruku. Ten muž mal veľmi zlú ná­ladu.

V rannej sieni hosťovského domu sa podával neveselý studený pokrm. Jaime sedel pri stole s Cersei a deťmi a potichu sa rozprávali.

„Robert je ešte v posteli?“ opýtal sa Tyrion, keď si bez pozvania sadal k stolu.

Sestra naňho pozrela s tým istým výrazom neskrývaného odporu, s akým sa naňho dívala odo dňa, keď sa narodil. „Kráľ vôbec nespal,“ povedala. „Je s lordom Eddardom. Jeho žiaľ ho hlboko zasiahol.“

„Má veľké srdce, ten náš Robert,“ povedal Jaime a lenivo sa usmial. Na svete bolo veľmi málo vecí, ktoré Jaime dokázal brať vážne. Tyrion to o bratovi vedel a odpustil mu. V dlhých hrozných rokoch jeho detstva mu jediný ukazoval aspoň akú-takú náklonnosť a úctu, preto mu bol Tyrion schopný odpustiť takmer čokoľvek.

Podišiel k nim sluha. „Chlieb,“ rozkázal mu Tyrion, „dve z tých malých rýb a džbán dobrého čierneho piva na spláchnutie. Ach, a kúsok slaniny. Opečte ju pekne dočierna.“ Sluha sa poklonil a odišiel. Tyrion sa znovu obrátil k svojim súrodencom dvojčatám. V to ráno pripomínali jednu rozdelenú bytosť. Obaja mali na sebe tmavozelené šaty, čo im zdôrazňovali farbu očí. Plavé kučery mali umne nakrútené podľa najnovšej módy a na zápäs­tiach, prstoch a krkoch sa im leskli zlaté ozdoby.

Tyrionovi napadlo, aké by to bolo, keby bol sám dvojčaťom niekoho iného, no vzápätí si povedal, že by to radšej nechcel vedieť. Úplne stačí, že sa vidí každý deň v zrkadle. Predstava ďalšieho takého bola príliš desivá, aby sa nad ňou zamýšľal.

Princ Tommen prehovoril: „Máte nejaké správy o Branovi, strýko?“

„Včera večer som sa zastavil v jeho komnate,“ odvetil Tyrion. „Jeho stav sa nezmenil. Majster dúfa, že je to dobré znamenie.“

„Nechcem, aby Bran zomrel,“ povedal vystrašene Tommen. Bol veľmi milý. Úplne iný než jeho brat, ale veď ani Jaime a Tyrion nevyzerali ako súrodenci.

„Lord Eddard mal brata, ktorý sa volal tiež Brandon,“ premýšľal nahlas Jaime. „Bol jedným z rukojemníkov, ktorých zabil Targaryen. Zdá sa, že to meno nosí nešťastie.“

„Ach, určite nie také, ako sa zdá,“ namietol Tyrion. Sluha mu priniesol jedlo. Odlomil si kus čierneho chleba.

Cersei si ho pozorne premeriavala. „Čo tým chceš povedať?“

Tyrion sa na ňu zaškeril. „Nuž, len to, že Tommenovi sa jeho želanie možno splní. Majster sa domnieva, že chlapec by mohol prežiť.“ Odpil si čierneho piva.

Myrcella si šťastne vydýchla a Tommen sa nervózne usmial, ale Tyrion v tej chvíli nepozoroval deti. Pohľad, ktorý si vymenila Cersei s Jaimem, netrval ani sekundu, no jeho očiam neunikol. Potom sestra sklopila zrak na stôl. „Nie je to spravodlivé. Severskí bohovia sú krutí, keď nechávajú dieťa trápiť sa v takých bolestiach.“

„Čo presne hovoril majster o chlapcovom stave?“ zaujímal sa Jaime.

Slanina bola chrumkavá. Tyrion ju chvíľu zamyslene žul a potom povedal: „Myslí si, že keby mal chlapec zomrieť, už by sa to stalo. Už štyri dni sa jeho stav nezmenil.“

„Uzdraví sa Bran, strýko?“ opýtala sa malá Myrcella. Zdedila všetku krásu po matke, hoci nemala jej povahu.

„Má zlomenú chrbticu, maličká,“ povedal Tyrion. „Pri páde si zlomil obidve nohy. Pri živote ho držia medom a vodou, inak by zomrel od hladu. Možno keď sa preberie, bude schopný jesť aj normálne jedlo, ale už nikdy nebude chodiť.“

„Keď sa preberie,“ opakovala Cersei. „Je to pravdepodobné?“

„To vedia len bohovia,“ odpovedal Tyrion. „Majster dúfa, že áno.“ Odhryzol si z chleba. „Prisahal by som, že chlapca drží pri živote jeho vlk. To zviera stojí pod jeho oknom a vo dne v noci zavýja. Vždy keď ho odoženú, vráti sa. Majster hovoril, že raz okno zatvorili, aby mal chlapec väčší pokoj, ale akoby sa potom Branov stav zhoršil. Keď okno znovu otvorili, srdce mu začalo biť mocnejšie.“

Kráľovná sa zachvela. „Na tých zvieratách je niečo neprirodzené,“ povedala. „Sú nebezpečné. Nechcem, aby šli s nami na juh.“

Jaime povedal: „Tak to im ťažko vysvetlíš, sestrička. Chodia za tými diev­čatami všade.“

Tyrion sa pustil do ryby. „Odchádzate skoro?“

„Nie dosť skoro,“ povedala Cersei. Potom sa zamračila. „Odchádzame?“ zopakovala. „A čo ty? Bohovia, nehovor mi, že zostávaš.“

Tyrion pokrčil plecami. „Benjen Stark sa vracia k Nočnej hliadke s ľavobočkom svojho brata. Chcel by som ísť s nimi a pozrieť sa na Múr, o ktorom som toľko počul.“

Jaime sa usmial. „Dúfam, že sa nechystáš pridať k čiernym, drahý braček.“

Tyrion sa rozosmial. „Čo? Ja a celibát? To by sa sem začali zbiehať všetky štetky od Dornu až po Casterlyho skalu. Nie, chcem sa len postaviť na Múr a vyšťať sa na samý kraj sveta.“

Cersei sa prudko postavila. „Deti nemusia počúvať také oplzlosti. Tommen, Myrcella, poďme.“ Rýchlo vyšla z rannej sály so svojím sprievodom a deťmi.

Jaime Lannister zamyslene pozoroval brata chladnými zelenými očami. „Stark nikdy neodíde zo Zimovresu, keď sa jeden z jeho synov ocitol na prahu smrti.“

„Odíde, ak mu Robert prikáže,“ vyhlásil Tyrion. „A Robert to prikáže. Aj tak neexistuje nič, čo by lord Eddard mohol spraviť pre toho chlapca.“

„Mohol by ukončiť jeho trápenie,“ povedal Jaime. „Ja by som to spravil, keby bol môj syn. Bola by to rana z milosti.“

„Radím ti, aby si o svojich názoroch pred lordom Eddardom nehovoril, drahý braček,“ povedal Tyrion. „Určite by ich neprijal zhovievavo.“

„Veď aj keď to prežije, bude nadosmrti mrzák. Viac než mrzák. Groteskná kreatúra. Ja by som dal prednosť čistej a rýchlej smrti.“

Tyrion pokrčil plecami, čo ešte väčšmi zdôraznilo jeho znetvorené telo. „Ak smiem hovoriť v mene groteskných kreatúr,“ povedal, „dovoľ mi vysloviť opačný názor. Smrť je neúprosne konečná, ale život plný možností.“

Jaime sa usmial: „Ty malý zvrátený zmok!“

„Áno,“ pripustil Tyrion. „Dúfam, že chlapec sa preberie. Veľmi by ma zaujímalo, čo by k nášmu rozhovoru mohol dodať on.“

Úsmev na tvári jeho brata skysol ako mlieko. „Tyrion, drahý brat,“ povedal zachmúrene, „sú chvíle, keď ma nútiš premýšľať, na čej strane vlastne stojíš.“

Tyrion mal plné ústa. Napil sa silného čierneho piva, aby spláchol rybu s chlebom, a potom sa zaceril na Jaimeho ako vlk: „Ale, Jaime, braček, urážaš ma,“ povedal. „Dobre vieš, ako milujem svoju rodinu.“





JON


Jon pomaly vystupoval po schodoch a snažil sa nemyslieť na to, že je to možno naposledy. Duch ticho našľapoval popri ňom. Nápory vetra vmie­tali chuchvalce snehových vločiek do hradných brán, na nádvorí vládol hluk a zhon. Vo vnútri za hrubými kamennými múrmi však bolo teplo a ticho. Na Jonov vkus až príliš ticho.

Vyšiel na medziposchodie a dlho tam stál v obavách. Duch mu strkal ňufák do dlane, akoby ho chcel povzbudiť. Jonovi to dodalo odvahu. Vzpriamil sa a vošiel do komnaty.

Lady Starková sedela vedľa Branovej postele. Bola pri ňom neustále vo dne v noci, takmer štrnásť dní. Branovo lôžko neopúšťala ani na chvíľu. Dávala si nosiť jedlo a nočníky do jeho komnaty, a mala tam malé tvrdé lôžko, hoci hovorili, že aj tak skoro nezatvorí oči. Sama ho napájala vodou s medom a bylinkovým odvarom, čo ho držali pri živote. Z miestnosti nevyšla ani raz. Preto tam Jon nechodieval.

Teraz však už nemal času nazvyš.

Chvíľu postál vo dverách, bál sa prehovoriť, mal strach vojsť. Okno bolo otvorené. Zdola sa nieslo vlčie vytie. Duch ho začul a zdvihol hlavu.

Lady Starková zdvihla zrak k dverám. Na chvíľu sa zdalo, že ho vôbec nespoznáva. Nakoniec zažmurkala. „Čo tu robíš ty?“ opýtala sa čudne bezvýrazným hlasom.

„Prišiel som za Branom,“ povedal Jon. „Rozlúčiť sa s ním.“

Výraz na jej tvári sa nezmenil. Dlhé zlatohnedé vlasy mala matné a strapaté, akoby zostarla o dvadsať rokov. „Už si sa rozlúčil. Môžeš ísť.“

Jedna časť jeho bytosti mala sto chutí zvrtnúť sa a ujsť, ale druhá vede­la, že keby to urobil, Brana by už možno nikdy neuvidel. Nervózne urobil prvý krok. „Prosím,“ šepol.

Vrhla naňho chladný pohľad. „Povedala som ti, aby si odišiel,“ vyhlásila. „My ťa tu nechceme.“

Kedysi by ho jej kruté slová z izby vyhnali. Kedysi by ho azda aj rozplakali. Teraz ho len nahnevali. Čoskoro sa stane bratom v Nočnej hliadke a bude musieť čeliť oveľa väčšiemu nebezpečenstvu, než je Catelyn Tullyová Starková. „Je to môj brat,“ povedal.

„Mám zavolať stráže?“

„Zavolajte ich,“ povedal Jon vzdorovito. „Nemôžete mi zabrániť, aby som sa s ním rozlúčil.“ Prešiel k posteli a pozrel na Brana. Medzi ním a Catelyn stálo len jeho lôžko.

Držala ho za ruku. Vyzerala ako pazúr. Nebol to Bran, na ktorého sa pamätal. Neostal na ňom ani kúsok mäsa. Pokožka sa mu napínala na vytŕča­júcich kostiach. Nohy mal pod pokrývkou poohýbané do rôznych uhlov, z pohľadu na ne Jonovi prišlo zle. Oči, zapadnuté hlboko v čiernych jamkách, mal otvorené, ale nevidomé. Akoby sa po tom páde celý scvrkol. Vyzeral ako ľahký lístok, sťaby ho silnejší závan vetra mohol odniesť rovno do hrobu.

A predsa sa krehké dolámané rebrá dvíhali a klesali s každým plytkým nádychom a výdychom.

„Bran,“ oslovil brata, „je mi ľúto, že som neprišiel skôr. Bál som sa.“ Cítil, ako mu po lícach stekajú slzy. Jon si z toho už nič nerobil. „Neumieraj, Bran. Prosím! Všetci čakáme, kedy sa prebudíš. Ja a Robb a dievčatá, všetci…“

Lady Starková sa naňho dívala. Nič nepovedala. Jon to pochopil ako prejav súhlasu. Za oknom opäť zavyl pravlk, ktorému Bran nestihol ani vymyslieť meno.

„Musím už ísť,“ povedal Jon. „Strýko Benjen na mňa čaká. Idem na sever, k Múru. Musíme odísť už dnes, skôr než napadne sneh.“ Spomenul si, ako sa Bran tešil na cestu na juh. Pocit, že ho tu takto necháva, bol neznesiteľný. Jon si utrel slzy, sklonil sa a pobozkal brata na ústa.

„Chcela som, aby tu zostal so mnou,“ povedala potichu lady Starková.

Jon ju opatrne pozoroval. Ani naňho nepozrela. Rozprávala sa s ním, ale akoby tam nebol.

„Modlila som sa za to,“ vyriekla prázdnym hlasom. „Bol to môj najmilovanejší syn. Zašla som do septu a sedemkrát som sa pomodlila k siedmim tváram boha, aby Ned zmenil názor a nebral ho so sebou. Niekedy bohovia naše modlitby vyslyšia.“

Jon nevedel, čo na to povedať. „Nebola to vaša chyba,“ podarilo sa mu vysloviť po chvíli rozpačitého ticha.

Pozrela naňho očami plnými jedu. „Tvoje rozhrešenie nepotrebujem, bas­tard!“

Jon sklopil zrak. Držala Brana za ruku. Vzal jeho druhú ruku do dlaní a stisol ju. Branove prsty boli krehké ako vtáčie kostičky. „Zbohom,“ povedal mu.

Stál už pri dverách, keď naňho zakričala: „Jon!“ Mal ísť ďalej, ale nikdy predtým ho neoslovila menom. Otočil sa a zistil, že sa mu díva priamo do tváre, akoby ho videla prvýkrát v živote.

„Áno?“ hlesol.

„Malo sa to stať tebe,“ povedala. Potom sa znovu obrátila k Branovi a rozplakala sa. Celým telom jej otriasali vzlyky. Jon ju nikdy predtým nevidel plakať.

Na nádvorie to bola dlhá cesta.

Vonku vládol hluk a zmätok. Muži nakladali vozy, ľudia na seba kričali, zakladali koňom postroje a sedlá a stajníci ich vyvádzali zo stajní. Zo sivej oblohy sa na zem znášali ľahké snehové vločky a všetci sa náhlili, aby mohli čo najskôr vyraziť.

Uprostred tej vravy stál Robb ako rodený veliteľ a vykrikoval rozkazy. Vyzeral, akoby v poslednom čase dospel, akoby ho Branov pád a matkino zrútenie posilnili. Sivý vietor stál pri jeho boku.

„Hľadá ťa strýko Benjen,“ povedal Jonovi. „Chcel odísť už pred hodinou.“

„Viem,“ odpovedal Jon. „Už to bude.“ Rozhliadol sa po nádvorí. „Odísť je ťažšie, než som si myslel.“

„Ani pre mňa to nie je ľahké,“ povedal Robb. Vo vlasoch sa mu rozpúšťal sneh. „Videl si ho?“

Jon prikývol, ale netrúfal si nič povedať.

„Nezomrie,“ povedal Robb. „Viem to.“

„Vy Starkovci máte tuhý koreň,“ prikývol Jon. Mal prázdny, unavený hlas. Akoby ho návšteva pri Branovom lôžku obrala o všetku silu.

Robb videl, že čosi nie je v poriadku. „Moja matka…“

„Bola… veľmi láskavá,“ povedal Jon.

Robbovi sa očividne uľavilo. „Dobre,“ usmial sa. „Keď sa uvidíme naj­bližšie, budeš celý v čiernom.“

Jon sa prinútil vrátiť mu úsmev. „Vždy to bola moja obľúbená farba. Čo myslíš, kedy sa najbližšie uvidíme?“

„Čoskoro,“ sľúbil mu Robb. Pritiahol si Jona a prudko ho objal. „Dovidenia, Snow.“

Jon ho stisol rovnako pevne. „Dovidenia, Stark. Postaraj sa o Brana.“

„Postarám.“ Odstúpili od seba a zarazene sa na seba dívali. „Strýko Benjen povedal, že ťa mám poslať do stajní, keď ťa uvidím,“ povedal Robb nakoniec.

„Musím sa ešte s niekým rozlúčiť,“ vysvetlil Jon.

„V tom prípade som ťa nevidel,“ povedal Robb. Jon ho nechal stáť v snehu, obklopeného vozmi, vlkmi a koňmi. Do zbrojnice nebolo odtiaľ ďaleko. Zobral si vak so svojimi vecami a po krytom moste zamieril k veži.

Arya bola vo svojej komnate, ukladala si veci do vyleštenej truhlice z hrabového dreva, väčšej ako bola sama. Pomáhala jej Nymeria. Arya len ukázala, a pravlk pobehol, zobral do zubov hodvábne šaty a priniesol jej ich. Keď však Nymeria zavetrila Ducha, posadila sa a začala štekať.

Arya sa obzrela, zbadala Jona a vyskočila. Vrhla sa k nemu a prudko ho objala okolo krku kostnatými rúčkami. „Už som sa bála, že si odišiel,“ povedala, slová sa jej pritom zadrhávali v hrdle. „Nedovolili by mi ísť von a rozlúčiť sa s tebou.“

„Čo si zase spravila?“ opýtal sa pobavene Jon.

Arya sa od neho odtiahla a vystrúhala grimasu. „Nič. Už som mala všetko zbalené…“ Ukázala na obrovskú truhlicu, ktorá bola sotva do tretiny plná, a na šaty rozhádzané po celej miestnosti. „Septa Mordana mi povedala, že všetko musím zbaliť odznova. Vraj som si veci neposkladala ako treba. Slušná južanská dáma by vraj nenahádzala šaty do truhlice ako nejaké staré handry.“

„A práve to si urobila, sestrička?“

„Ale veď sa cestou aj tak všetko pokrčí,“ povedala. „Komu záleží na tom, ako sú poskladané šaty?“

„Septe Mordane,“ odpovedal. „Tiež si myslím, že sa jej veľmi nepáčilo, ako ti pomáha Nymeria.“ Vlčica ich ticho pozorovala tmavozlatými očami. „Aj keď to je možno lepšie. Priniesol som ti niečo, čo by si si mala zobrať so sebou, ale musíš to veľmi starostlivo zabaliť.“

Tvár sa jej rozžiarila. „Darček?“

„Môžeš to nazvať aj tak. Zatvor dvere.“

Arya vzrušene, ale opatrne vyzrela do chodby. „Nymeria, ku mne! Budeš dávať pozor.“ Vlka nechala vonku, aby ich varoval pred prípadnými nepozvanými hosťami a zavrela dvere. Jon zatiaľ vybral darček zabalený v handričke. Podal jej ho.

Arya vyvalila oči. Mala ich tmavé rovnako ako on. „Meč,“ hlesla neve­riacky.

Pošva bola z neuveriteľne mäkkej sivej kože. Jon pomaly vytiahol čepeľ, aby videla tmavomodrý lesk ocele. „Toto nie je hračka,“ varoval ju. „Dávaj si pozor, aby si sa neporezala. Je taký ostrý, že by si sa ním mohla oholiť.“

„Dievčatá sa neholia,“ poznamenala Arya.

„Možno by sa mali. Videla si niekedy septine nohy?“

Zachichotala sa. „Je taký tenučký.“

„Rovnako ako ty,“ povedal jej Jon. „Tento mi ukul Mikken. Takúto zbraň používajú vrahovia v Pentose, Myre a ďalších Slobodných mestách. Nedá sa ním sťať hlava, ale keď budeš dosť rýchla, prevŕtaš nepria­teľa ako rešeto.“

„A ja viem byť rýchla,“ povedala Arya.

„Každý deň budeš musieť trénovať.“ Vtisol jej meč do dlane a ukázal, ako ho má držať. Ustúpil. „Aký je to pocit? Je dobre vyvážený?“

„Myslím, že áno,“ odvetila Arya.

„Prvá lekcia,“ povedal Jon. „Bodaj ostrým koncom.“

Arya ho plesla po ruke mečom naplocho. Úder ho zaštípal, ale Jon si uvedomil, že sa škerí ako blázon. „Viem, ktorý koniec mám používať,“ zdôraznila Arya. Na tvári sa jej objavil tieň pochybnosti. „Septa Mordana mi ho určite zoberie.“

„Nie, ak ho nenájde,“ povedal Jon.

„A s kým budem trénovať?“

„Niekoho nájdeš,“ ubezpečil ju. „Kráľov prístav je naozajstné mesto, tisíc­krát väčšie než Zimovres. Skôr než si nájdeš partnera, pozoruj mužov, ako spolu bojujú na nádvorí. Trénuj beh a jazdu na koni a naberaj silu. A o ničom z toho…“

Arya vedela, čo bude ďalej. Dopovedali to spoločne.

„… nehovor… Sanse!“

Jon jej postrapatil vlasy. „Budeš mi chýbať, sestrička.“

Zrazu sa zdalo, že Arya sa rozplače. „Chcela by som, aby si šiel s nami.“

„Rozličné cesty občas vedú k tomu istému hradu. Ktovie…“ Teraz sa už cítil lepšie. Nesmie podľahnúť smútku. „Mal by som ísť. Ak nechám strýka Bena ešte dlhšie čakať, budem prvý rok na Múre vynášať nočníky.“

Arya sa k nemu rozbehla, aby ho objala naposledy. „Najskôr odlož meč,“ varoval ju so smiechom Jon. Odložila ho, takmer ostýchavo, a zasypala Jona bozkami.

Keď sa pri dverách otočil, držala meč v rukách a poťažkávala ho.

„Skoro som zabudol,“ povedal. „Všetky poriadne meče majú meno.“

„Ako Ľad,“ prikývla. Pozrela na čepeľ vo svojej dlani. „Má aj tento meno? No tak, prezraď mi ho.“

„Skús hádať,“ doberal si ju Jon. „Tvoja najobľúbenejšia vec.“

Arya sa chvíľu tvárila zmätene. Potom jej došlo. Bola veľmi bystrá. A znovu to vyslovili naraz.

„Ihla!“

Spomienka na jej smiech ho hriala počas dlhej cesty na sever.





DAENERYS


Daenerys Targaryenová sa vydávala za khala Droga so strachom, obklopená barbarskou nádherou na planine za hradbami Pentosu, pretože Dothrakovia verili, že všetko, čo je pre človeka dôležité, sa musí odohrávať pod holým nebom.

Drogo zvolal na svadbu celý svoj khalasar, prišlo štyridsaťtisíc dothrackých bojovníkov a nespočetné množstvo žien, detí a otrokov. Táborili pred mestskými hradbami so stádami, stavali si paláce z trávových rohoží, jedli, čo našli, a dobrí občania Pentosu z nich boli každým dňom podráždenejší.

„Moji druhovia magistri zdvojnásobili počet mestských stráží,“ oznámil im Illyrio nad tácňou s kačkou na mede a oranžovými paprikami raz večer v paláci, čo kedysi patril Drogovi. Khal sa pridal k svojmu khalasaru a sídlo zveril Daenerys a jej bratovi.

„Bude najlepšie, keď princeznú Daenerys vydáme rýchlo, skôr než polovicu bohatstva Pentosu dajú žoldnierom a hrdlorezom,“ vtipkoval ser Jorah Mormont. Rytier vo vyhnanstve ponúkol jej bratovi svoju vernosť ešte v tú noc, keď Dany predali khalovi Drogovi; Viserys ho prijal s nadšením. Mormont sa stal ich nerozlučným spoločníkom.

Magister Illyrio sa usmial popod fúzy, ale Viserys sa vôbec neusmieval. „Môže ju mať aj zajtra, ak bude chcieť,“ povedal jej brat. Pozrel na Dany a ona sklopila zrak. „Ak zaplatí.“

Illyrio lenivo kývol rukou, na tučných prstoch sa mu ligotali prstene. „Povedal som vám, že všetko je dohodnuté. Verte mi. Khal vám sľúbil korunu, a vy ju dostanete.“

„Áno, ale kedy?“

„Až sa khalovi uráči,“ odpovedal Illyrio. „Najskôr mu dáme dievča, a keď budú zosobášení, musí sa so sprievodom pobrať do Vaes Dothraku, kde ju predstaví starenám dosh khaleenu. Možno potom. Ak budú hviezdy naklonené vojne.“

Viserys horel nedočkavosťou. „Mňa nezaujímajú nejaké dothracké znamenia a hviezdy. Na tróne sedí namiesto môjho otca Samozvanec. Dokedy mám ešte čakať?“

Illyrio pokrčil plecami. „Čakali ste väčšinu svojho života, veľký kráľ. Čo je v porovnaní s tým niekoľko mesiacov, či dokonca rokov?“

Ser Jorah, ktorý precestoval krajinu až na východ do Vaes Dothraku, prikývol. „Radím vám, aby ste boli trpezlivý, vaša výsosť. Dothrakovia vedia dodržať sľuby, vyžaduje si to len čas. Aj menej významní muži môžu od khala niečo žiadať, ale nikdy sa nesmú uchýliť k tomu, aby ho začali častovať výčitkami.“

Viserys sa naježil. „Dávaj si pozor na jazyk, Mormont, lebo ti ho dám vyrezať. Nie som žiadny menej významný muž, ale právoplatný vládca Siedmich kráľovstiev. Drak nikdy nežobre.“

Ser Jorah úctivo sklopil zrak. Illyrio sa záhadne usmial a odtrhol si krídlo z kačky. Keď obhrýzal jemné mäso, po tučných prstoch mu stekal med s masťou a zachytávali sa mu aj na fúzoch. Draci už neexistujú, pomyslela si Dany s pohľadom upreným na brata, hoci sa to bála vysloviť nahlas.

V tú noc sa jej však o jednom snívalo. Viserys ju bil, ubližoval jej. Bola nahá, od strachu sa nemohla hýbať. Utekala pred ním, ale vlastné telo ju neposlúchalo, bolo nemotorné. Znovu ju udrel. Potkla sa a spadla. „Prebudila si draka!“ kričal na ňu, keď do nej kopal. „Prebudila si draka, prebudila si draka.“ Stehná mala lepkavé od krvi. Zatvorila oči a zastonala od bolesti. Akoby na odpoveď začula príšerný trhaný zvuk a praskot nejakej veľkej vatry. Keď znovu zdvihla zrak, Viserys bol preč, všade dookola šľahali vysoké plamene, uprostred ktorých stál drak. Pomaly otáčal hlavou. Keď jeho horiace oči našli tie jej, prebudila sa. Celá sa triasla a bola spotená. Nikdy predtým sa tak veľmi nebála…

… až do svojho svadobného dňa.

Obrad sa začal na svitaní a pokračoval až do súmraku, nekonečný deň pitia, hodovania a bojov. Uprostred palácov z trávy stálo pódium z hliny, na ktorom sedela Dany vedľa khala Droga a pod nimi sa vlnilo obrovské more Dothrakov. Jakživ nevidela toľko ľudí na jednom mieste, takých čudesných, desivo vyzerajúcich tvorov. Pri návštevách Slobodných miest sa páni koní možno zahaľovali do skvostných látok a sladkých vôní, ale vonku pod šírou oblohou dodržiavali staré zvyklosti. Aj muži, aj ženy mali na sebe pomaľované kožené vesty natiahnuté na holých hrudníkoch, gamaše z konskej srsti spevnené remeňmi s bronzovými medailónmi, pričom bojovníci si natreli dlhé vrkoče tukom zo zabitých zvierat. Napchávali sa konským mäsom upečeným na mede a paprike, spíjali sa do nemoty kvaseným kobylím mlie­kom a Illyriovými jemnými vínami; pri ohňoch na seba pokrikovali žarty a oplzlosti v jazyku, ktorý znel Dany drsno a cudzo.

Viserys sedel pod nimi, impozantný vo svojej novej čiernej vlnenej tunike so šarlátovým drakom na hrudi. Vedľa neho sedeli Illyrio a ser Jorah. Do­s­tali čestné miesta hneď pod khalovými vlastnými pokrvnými jazdcami, ale Dany videla vo fialových očiach svojho brata hnev. Nepáčilo sa mu, že sedí pod ňou, a zúril, keď otroci najskôr ponúkli jedlo khalovi a jeho neveste, a jemu nosili porcie, ktoré oni odmietli. Nemohol však robiť nič iné, len sa vyžívať vo svojom vzdore, a z hodiny na hodinu sa mu nálada zhoršovala s každou ďalšou urážkou jeho osoby.

Dany sa nikdy necítila taká osamelá, ako keď sedela uprostred tej obrovskej hordy. Brat jej povedal, aby sa usmievala, a tak sa usmievala, až ju boleli svaly na tvári, a oči sa jej proti vlastnej vôli naplnili slzami. Snažila sa ich potlačiť, lebo vedela, ako by Viserys zúril, keby ju videl plakať, nehovoriac o tom, ako by na ne reagoval khal Drogo. Nosili jej jedlo, pariace sa kusy mäsa a čiernych klobás, dothracké krvavničky, a neskôr aj ovocie a stonky sladkej trávy, jemné pečivo pentoskej kuchyne, ona však všetko odmietala máv­nutím ruky. Žalúdok mala stiahnutý a vedela, že nič, čo by prehltla, by sa v ňom neudržalo.

Nebol tam nikto, s kým by sa mohla porozprávať. Khal Drogo vykrikoval príkazy, častoval vtipmi svojich pokrvných jazdcov a smial sa na ich odpovediach, ale len málokedy pozrel na Dany, ktorá sedela vedľa neho. Nehovorili spoločným jazykom. Dothračtine nerozumela a khal poznal len pár slov z valýrčiny, ktorou sa rozprávalo v Slobodných mestách, a už vôbec nerozumel spoločnému jazyku Siedmich kráľovstiev. Dokonca by sa potešila aj rozhovoru s Illyriom alebo so svojím bratom, ale boli od nej tak ďaleko, že ich vôbec nepočula.

A tak tam sedela vo svojich hodvábnych svadobných šatách, v dlaniach zvierala čašu s medovinou, bála sa jesť a v duchu sa zhovárala sama so sebou. Som krv draka, opakovala si, som Daenerys zrodená z búrky, princezná Dračieho kameňa z krvi a semena Aegona Dobyvateľa.

Slnko prešlo len štvrtinou svojej každodennej púte, keď videla zomrieť prvého muža. Všade naokolo sa ozývalo bubnovanie a pre khala tancovali nejaké ženy. Drogo ich sledoval bez záujmu. Upieral na ne prázdny pohľad a z času na čas im hodil bronzový medailón, aby sa oň pobili.

Bojovníci sa tiež pozerali na ženy. Nakoniec jeden vošiel do kruhu, schmatol jednu z tanečníc za ruku, pritlačil ju k zemi a priamo na mieste sa jej zmocnil ako žrebec kobyly. Illyrio ju varoval, že k niečomu takému môže dôjsť. „Dothrakovia sa pária ako zvieratá v ich stádach. V khalasare neexis­tuje nijaké súkromie, hriech alebo hanbu nevnímajú tak ako my.“

Keď si zdesená Dany uvedomila, čo sa deje, odvrátila zrak od súložiacej dvojice, ale vtedy už medzi ženy vošiel ďalší bojovník, a ďalší, a ona sa už nemala kam pozerať. Napokon sa vrhli na jednu ženu dvaja muži. Počula výkrik, jeden druhého sotil, a v okamihu vytiahli arakhy, s dlhými čepeľami ostrými ako britva – napoly meče, napoly kosy. Začal sa tanec smrti, pri ktorom bojovníci krúžili dookola a sekali do vzduchu, vrhali sa na seba, šibrinkovali arakhmi nad hlavou a zasýpali sa urážkami, vždy, keď sa čepele ich zbraní stretli. Nikto medzi nich nezasahoval.

Skončilo sa to tak rýchlo, ako sa to začalo. Arakhy do seba narazili tak náhle, že Dany si to ani nevšimla, potom sa jeden muž potkol a druhý načrtol svojou zbraňou poloblúk. Dothrakovi sa oceľ zahryzla do svalu tesne nad pásom a otvorila mu telo od chrbtice až po pupok. Vnútornosti sa z neho doslova vysypali do prachu. Keď porazený zomrel, víťaz schytil najbližšiu ženu – dokonca ani nie tú, pre ktorú sa pobili – a zobral si ju priamo na mieste. Otroci odniesli telo a tanec pokračoval.

Aj na toto Illyrio Dany vopred upozornil. „Dothracká svadba, na ktorej nezomrú aspoň traja ľudia, sa považuje za nudnú,“ povedal. Jej svadba musela byť výnimočná; skôr ako sa skončila, zahynul tucet bojovníkov.

Ako čas plynul, v Dany narastalo zdesenie a mala čo robiť, aby nezačala kričať. Dothrakov sa bála, ich spôsoby jej pripadali cudzie a zverské, akoby boli obludami v ľudskej koži viac než ľuďmi. Bála sa svojho brata a toho, čo by mohol urobiť, keby ho sklamala. Zo všetkého najväčšmi sa de­sila toho, čo sa stane dnešnej noci pod hviezdami, keď ju brat odovzdá obrovi, ktorý sedel vedľa nej a pil s tvárou nehybnou a krutou ako bronzová maska.

Mám v sebe dračiu krv povedala si znova v duchu.

Keď slnko konečne zachádzalo za obzor, khal Drogo zatlieskal a bubnovanie, krik a hluk hodovania náhle ustali. Drogo vstal, zdvihol Dany a postavil ju vedľa seba. Prišiel čas odovzdať neveste dary.

A ona vedela, že potom, len čo slnko zapadne, nadíde ich svadobná noc, prvé spojenie, potvrdenie manželstva. Dany sa na to snažila nemyslieť, ale nedarilo sa jej to. Dlaňami si oblapila ramená, aby sa toľko netriasla.

Viserys jej daroval tri slúžky. Dany vedela, že ho nič nestáli; tie dievčatá mu dal predtým Illyrio. Irri a Jhiqui boli Dothračanky s bronzovou pleťou, čiernymi vlasmi a mandľovými očami, Doreah mala plavé vlasy, modré oči a pochádzala z Lysu. „To nie sú obyčajné slúžky, sestrička,“ povedal jej brat, keď jej ich jednu za druhou predvádzali. „Vybrali sme ti ich osobne s Illyriom. Irri ťa naučí jazdiť na koni, Jhiqui hovoriť po dothracky a Do­reah ťa vzdelá v ženskom umení lásky.“ Usmial sa. „Je veľmi dobrá, ja s Illyriom ti to môžeme dosvedčiť.“

Ser Jorah Mormont sa ospravedlňoval za svoj dar. „Je to len maličkosť, moja princezná, ale nič iné si úbohý vyhnanec nemôže dovoliť,“ povedal, keď pred ňu kládol na kopu staré knihy. Videla, že ide o historické spisy a piesne Siedmich kráľovstiev, napísané v spoločnom jazyku. Vrúcne mu poďakovala.

Magister Illyrio zamrmlal rozkaz a dopredu sa rozbehli traja mocní otroci, niesli veľkú truhlicu z cédrového dreva, spevnenú bronzovými obručami. Keď ju otvorila, našla v nej hŕbu látok z najjemnejšieho zamatu a damasku, tých najlepších zo Slobodných miest… Na samom vrchu, v hniezde z mäkkej látky, boli tri vajíčka. Dany zalapala po dychu. V živote nevidela nič krajšie: každé bolo iné, hýrili toľkými farbami, až si spočiatku myslela, že sú vykladané drahými kameňmi, a boli také veľké, že ich musela držať oboma rukami. Opatrne zdvihla jedno za druhým, presvedčená, že sú z nejakého jemného porcelánu alebo smaltu, či dokonca z fúkaného skla, ale vajíčka boli oveľa ťažšie – akoby boli z kameňa. Na škrupine boli malé šupinky, a keď otáčala vajíčko vo svetle zapadajúceho slnka, lesklo sa ani naleštený kov. Jedno vajce bolo tmavozelené s jagavými bronzovými škvrnami, čo sa leskli a mizli podľa toho, ako Dany vajce obracala. Ďalšie bolo svetlokrémové so zlatými škvrnami. Posledné bolo čierne, čierne ako polnočné more, a predsa sa na ňom vlnili šarlátové špirály ako živé. „Čo to je?“ opýtala sa tichým začudovaným hlasom.

„Dračie vajcia z Tieňozeme za Asshájom,“ odpovedal magister Illyrio. „Stáročia ich premenili na kameň, a napriek tomu stále hýria krásou.“

„Budem ich opatrovať.“ Dany počula povesti o takýchto vajciach, ale nikdy žiadne nevidela ani nepredpokladala, že by mohla uvidieť na vlastné oči. Bol to naozaj skvostný dar, aj keď tušila, že Illyrio si môže dovoliť byť štedrý. On sám za to, že ju predal khalovi Drogovi, získal množstvo koní a otrokov.

Khalovi pokrvní jazdci jej darovali tri tradičné zbrane, vskutku nádherné kusy. Haggo ju obdaroval veľkým koženým bičom so striebornou rukoväťou, Cohollo nádherným arakhom, zdobeným kovaným zlatom a Qotho jazdeckým lukom z dračej kosti, väčším než ona sama. Magister Illyrio a ser Jorah ju naučili, ako v súlade so zvykmi tieto dary odmietnuť. „Toto je dar hodný bojovníka, ó, krv mojej krvi, a ja som len žena. Dovoľte, aby ho namiesto mňa prijal môj muž.“ A tak tieto „dary pre nevestu“ dostal khal Drogo.

Nasledovalo množstvo darov od ostatných Dothrakov: sandále, šperky a strieborné krúžky do vlasov, opasky s medailónmi, maľované vesty a jemné kožušiny, šaty z pieskového hodvábu a fľaštičky s vôňami, ihly, perá, miniatúrne fľaštičky z purpurového skla a šaty ušité z tisícky myších kožúškov. „Pekný dar, khaleesi,“ povedal magister Illyrio tomu poslednému, keď sa dozvedel, o čo ide. „Najšťastnejší.“ Dary sa okolo nej kopili vo veľkých hŕbach. Bolo ich viac, ako si dokázala predstaviť, ako mohla chcieť a potrebovať.

Celkom nakoniec jej svoj dar priniesol sám khal Drogo. Keď opustil mies­to po jej boku, zo stredu tábora sa v očakávaní zdvihol šum a rozšíril sa celým khalasarom. Keď sa khal vrátil, hustý zástup Dothrakov sa pred ním rozostúpil a on priviedol pred Dany koňa.

Bola to malá živá nádherná kobylka. Dany vedela o koňoch dosť, aby sa dovtípila, že nejde o obyčajné zviera. Bolo na nej niečo, čo vyrážalo dych. Bola sivá ako more v zime, s hrivou ako strieborný dym.

Váhavo natiahla ruku, pohladila koňa po šiji a prstami postrapatila striebornú hrivu. Khal Drogo povedal niečo po dothracky a magister Illyrio prekladal. „Striebro k striebru tvojich vlasov, hovorí khal.“

„Je krásna,“ šepla Dany.

„Je pýchou khalasaru,“ povedal Illyrio. „Tradícia káže, aby khaleesi jazdila po boku khala na koni zodpovedajúcom jej postaveniu.“

Drogo podišiel dopredu a položil jej dlane na boky. Nahor ju zdvihol ľahko ako malé dieťa a posadil ju do úzkeho dothrackého sedla, oveľa men­šieho, než na aké bola zvyknutá. Dany tam neisto sedela. O tejto časti obradu jej nikto nič vopred nepovedal. „Kam mám ísť?“ opýtala sa Illyria.

Odpovedal jej ser Jorah Mormont. „Chyťte opraty a choďte. Netreba ísť ďaleko.“

Dany nervózne schytila opraty a vkĺzla chodidlami do krátkych strmeňov. Jazdila veľmi zriedka, oveľa viac času strávila na lodi, v povoze a na nosidlách než na konskom chrbte. S modlitbou, aby nespadla a neurobila si hanbu, veľmi ľahko a čo najšetrnejšie stisla koňa kolenami.

A prvý raz po dlhých hodinách zabudla na strach. Alebo naň možno zabudla po prvýkrát v živote.

Striebrosivá kobylka sa pohybovala zľahka a pomaly, dav sa pred ňou rozostupoval, všetky oči sa upierali na jazdkyňu a jej koňa. Dany zistila, že ide rýchlejšie, než zamýšľala, no napriek tomu to bolo skôr vzrušujúce než desivé. Kôň začal klusať a ona sa usmiala. Dothrakovia sa jej uhýbali z cesty. Stačilo jemné stisnutie kolenami, potiahnutie oprát, a kobylka hneď zareagovala. Zrýchlila do cvalu a Dothrakovia nadšene kričali, veselo sa smia­li, povzbudzovali ju a odskakovali z cesty. Keď koňa obrátila, priamo pred ňou sa dvíhalo ohnisko. Dothrakovia ho obklopovali z oboch strán, nebolo kde zastaviť. V tej chvíli Dany naplnila odvaha, akú nikdy nepoznala, a sklonila sa ku koňovi.

Strieborná kobylka preskočila plamene, akoby mala krídla.

Keď Dany zastala pred magistrom Illyriom, povedala: „Povedzte khalo­-vi Drogovi, že mi daroval vietor.“ Tučný Pentosan si hladil žlté fúzy, keď prekladal jej slová khalovi Drogovi, a Dany videla, ako sa jej manžel prvý raz usmial.

Práve v tej chvíli za vysokými múrmi Pentosu zmizol posledný slnečný lúč. Dany úplne stratila pojem o čase. Khal Drogo prikázal svojim pokrvným jazdcom, aby mu priviedli jeho žrebca, štíhleho červeného koňa. Keď ho osedlával, Viserys sa sklonil k Dany sediacej na striebornej kobylke, zaryl jej prsty do nohy a povedal: „Poteš ho, drahá sestrička, inak ti prisahám, že uvidíš prebudeného draka ako ešte nikdy.“

S bratovými slovami sa vrátil strach. Dany si znova pripadala ako dieťa, trinásťročné, opustené dieťa, úplne nepripravené na to, čo ho čaká.

Vyrazili spolu, keď vychádzali hviezdy, opustili khalasar a paláce z trávy. Khal Drogo nepreriekol ani slovo, mlčky klusal na chrbte svojho žrebca v hustnúcom šere. Drobučké strieborné zvončeky na jeho dlhom vrkoči potichu cinkali. „Mám v sebe dračiu krv,“ povedala pološeptom, keď ho nasledovala, aby si dodala odvahu. „V žilách mi koluje krv draka, krv draka.“ Drak sa nikdy nebojí.

Potom už nebola schopná povedať, ako dlho a ako ďaleko šli, ale keď zastali na tráve pri malej bystrine, bola už tma. Drogo zosadol z koňa a zložil ju z kobylky. V jeho rukách sa cítila krehká ako sklo, nohy a ruky mala úplne poddajné, ochabnuté. Stála tam bezmocná a triasla sa v svadobných šatách, zatiaľ čo uväzoval koňa. Keď sa otočil a pozrel na ňu, rozplakala sa.

Khal Drogo hľadel na jej uslzené oči, tvár mal zvláštne prázdnu a bezvýraznú. „Nie,“ povedal. Zdvihol ruku a ťarbavo jej utrel slzy mozoľnatým palcom.

„Hovoríte spoločným jazykom?“ hlesla Dany v údive.

„Nie,“ povedal znova.

Možno pozná len toto slovo, pomyslela si, ale bolo to o slovo viac, než si myslela, že vie, a to jej trošku zlepšilo náladu. Drogo sa jej zľahka dotkol vlasov, striebornoplavé pramene mu kĺzali pomedzi prsty a ticho si čosi mrmlal v dothračtine. Dany nerozumela slovám, ale z ich tónu zaznievala vrúcna neha, akú by od neho nikdy nečakala.

Prstom jej nadvihol bradu, takže mu pozerala priamo do očí. Drogo sa nad ňou vypínal ako nad všetkými ostatnými. Nežne ju chytil pod pazuchu, zdvihol ju a položil na okrúhly kameň vedľa potoka. Potom sa usadil na zemi oproti nej, s nohami skríženými pod sebou. Dívali sa na seba. „Nie,“ povedal.

„To je jediné slovo, ktoré poznáte?“ opýtala sa ho.

Drogo mlčal. Dlhý ťažký vrkoč ležal skrútený na zemi vedľa neho. Prehodil si ho cez plece a postupne z neho začal vypletať zvončeky. Dany sa k nemu naklonila, aby mu pomohla. Keď skončili, naznačil jej, čo má robiť. Pochopila. Pomaly, opatrne mu začala rozpletať vrkoč.

Trvalo to dlho. Celý čas ticho sedel a pozoroval ju. Potom zavrtel hlavou a vlasy sa rozprestreli okolo neho ako rieka – naolejovaná ligotavá rieka noci. Nikdy nevidela také dlhé čierne husté vlasy.

Potom bol rad na ňom. Začal ju vyzliekať.

Mal hrubé, ale zvláštne nežné prsty. Postupne z nej dával dolu hodváb, zatiaľ čo tam nehybne sedela a mlčky mu hľadela do očí. Keď obnažil jej malé prsia, odvrátila pohľad a zakryla si ich dlaňami. „Nie,“ povedal Drogo. Nežne, ale rázne jej odtiahol ruky z hrude a potom jej opäť zdvihol tvár k svojej. „Nie,“ opakoval.

„Nie,“ povedala ako jeho ozvena.

Postavil ju a pritiahol k sebe, aby jej vyzliekol posledný kúsok odevu. Na holej pokožke ju chladil nočný vzduch. Zachvela sa, na rukách a nohách jej naskočila husia koža. Tak veľmi sa bála toho, čo malo prísť, ale zatiaľ sa nič nedialo. Khal Drogo sedel so skríženými nohami, pozeral na ňu a vpíjal sa očami do jej tela.

Po chvíli sa jej začal dotýkať. Najskôr ľahučko, potom čoraz naliehavejšie. Cítila neúprosnú silu jeho rúk, hoci jej neubližoval. Držal jej ruku v dlani a hladil jej prsty – jeden za druhým. Rukou jej zišiel nežne po nohe. Hladkal jej tvár, krivky ušných lalôčikov, pery. Obrátil ju, masíroval jej plecia, zápästím jej prešiel po chrbte.

Zdalo sa jej, že uplynuli celé hodiny, kým jeho ruky zablúdili k prsiam. Hladkal jemnú pokožku pod nimi, až kým ju nepálila. Bruškom prsta krúžil okolo bradaviek, stískal ich palcom a ukazovákom, potom ich potiahol, najskôr jemne, potom silnejšie, až kým jej bradavky nestvrdli a nezačali ju bolieť.

Vtedy prestal a pritiahol si ju na kolená. Dany oblial rumenec, takmer nedýchala, srdce jej splašene bilo. Vzal jej tvár do dlaní a pozrel jej do očí. „Nie?“ povedal, a ona vedela, že je to otázka.

Chytila ho za ruku a viedla ju dolu, do vlhka medzi svojimi stehnami. „Áno,“ šepla, keď do seba vložila jeho prst.





EDDARD


Hodinu pred svitaním, keď bol svet ešte sivý a nehybný, doručili mu rozkaz dostaviť sa pred kráľa. Alyn ním prudko zatriasol a prebudil ho zo sna. Ned vyliezol von do zimy, otupený spánkom, a na­šiel svojho koňa osedlaného a kráľa už v sedle. Robert mal hrubé hnedé rukavice a ťažký kožušinový plášť s kapucňou, čo mu zakrývala uši – vyzeral ako veľký medveď sediaci na koni. „Vstávať, Stark!“ zahučal. „Vstávať! Vstávať! Musíme prebrať štátne záležitosti.“

„Ako si želáš,“ povedal Ned. „Poď dovnútra, výsosť.“ Alyn zdvihol plentu na stane.

„Nie, nie, nie,“ povedal Robert a pri každom slove mu z úst vyšiel obláčik pary. „V tábore je veľa uší. Okrem toho sa chcem prejsť a pokochať pohľadom na tvoju krajinu.“ Ned si všimol, že za kráľom čakajú ser Bosor a ser Meryn s tuctom strážcov. Nezostávalo mu nič iné, len si zotrieť spánok z očí, obliecť sa a vysadnúť na koňa.

Robert udával tempo, šiel rýchlo dopredu na svojom mohutnom čiernom žrebcovi a Ned cválal za ním, snažil sa udržať s ním krok. Čosi sa ho krikom pýtal, ale vietor mu odtŕhal slová od úst a kráľ nič nepočul. Ďalej už Ned cválal mlčky. Zakrátko odbočili z kráľovskej cesty na zvlnenú rovinu zahalenú hmlou. Dovtedy sa stráže držali za nimi, určite by nič nepočuli, ale Robert šiel bez zastavenia ďalej.

Na druhej strane nevysokého pahorka sa rozvidnelo a kráľ konečne zastal. Vtedy už boli od svojej družiny vzdialení niekoľko míľ. Keď Ned zastavil svojho koňa vedľa kráľovho, Robert bol celý červený a vyčerpa­ný. „Bohovia,“ zahrešil so smiechom, „je to úžasný pocit odísť a len tak cválať, ako sa na chlapa patrí! Hovorím ti, Ned, z toho vlečenia sa po kráľovskej by človek mohol aj zošalieť.“ Trpezlivosť rozhodne nepat­rila medzi silné stránky Roberta Baratheona. „Tá prekliata búda na kolesách! To neustále praskanie, škrípanie a drgľovanie na každom hrbole na ceste, akoby to bol nejaký vrch… ubezpečujem ťa, že ak sa na tej pre­kliatej káre ešte raz zlomí náprava, podpálim ju a Cersei pôjde pešo!“

Ned sa rozosmial: „S radosťou ti pripálim fakľu.“

„Správny chlap!“ Kráľ ho potľapkal po pleci. „Najradšej by som ich všetkých nechal za sebou a šiel ďalej.“

Na Nedových perách zahral úsmev. „Verím, že to myslíš vážne.“

„Ako ináč,“ ubezpečoval ho kráľ. „Čo by si povedal Ned, keby sme putovali len my dvaja ako potulní rytieri po kráľovskej ceste s mečmi po boku, iba bohovia by vedeli, čo je pred nami, a večer by nám zohriala posteľ nejaká radodajka z krčmy alebo sedliacka dcérenka?“

„Kiežby sme to mohli spraviť!“ prisvedčil Ned. „Lenže máme povinnosti, môj pane… voči ríši, našim deťom. Ja voči svojej manželke, ty voči kráľovnej. Už nie sme mladí ako kedysi.“

„Ty si nikdy nebol mladý, tak ako sa patrí!“ zahučal Robert. „Teraz to už môžeme len ľutovať. A predsa bývali časy, keď… akože sa volalo to tvoje dievča? Becca? Nie, to bola tá moja, bohovia, ochraňujte ju, čierne vlasy a tie sladké veľké oči, v ktorých by sa človek utopil! Tá tvoja akože sa volala… Aleena? Nie. Kedysi si mi to hovoril. Merryl? Vieš, predsa, že myslím matku tvojho bastarda?“

„Volala sa Wylla,“ odvetil Ned s chladnou zdvorilosťou, „a radšej by som o nej nehovoril.“

„Wylla. Áno.“ Kráľ sa usmial. „Muselo to byť výnimočné dievča, keď lorda Eddarda Starka prinútilo zabudnúť na svoju česť, hoci aj na hodinu. Nikdy si mi nepovedal, ako vyzerala.“

Ned v hneve zovrel pery. „Ani nepoviem. Nechaj to tak, Robert, pre lásku, o ktorej hovoríš, že ju ku mne cítiš. Zneuctil som seba, zneuctil som Catelyn v očiach bohov aj ľudí.“

„Bohovia, zmilujte sa, veď vtedy si Catelyn takmer nepoznal.“

„Zobral som si ju za manželku. Nosila naše dieťa.“

„Si na seba príliš prísny, Ned. Vždy si bol. Do pekiel, veď žiadna žena nechce v posteli Baelora Požehnaného.“ Udrel si dlaňou do kolena. „Nuž, nebudem naliehať, keď o tom naozaj nechceš rozprávať, ale rád by som ti aspoň odporučil, aby si si vždy, keď si takýto naježený, dával do erbu ježka namiesto pravlka.“

Vychádzajúce slnko vyslalo prsty svetla, aby prežiarili bledú hmlu úsvitu. Pred očami sa im rozprestrela šíra pláň, holá a hnedá, len kde-tu ju oživovali podlhovasté nízke kopčeky. Ned na ne ukázal a povedal: „Mohylové hroby Prvých ľudí.“

Robert sa zamračil: „Vari sme si vyšli na cintorín?“

„Mohyly sú tu na severe všade, výsosť,“ povedal Ned. „Je to stará krajina.“

„A chladná,“ zamrmlal Robert a pritiahol si plášť tesnejšie. Stráže zastali obďaleč na úpätí pahorka. „Nuž, nepriviedol som ťa sem nato, aby sme sa rozprávali o hroboch alebo sa hádali pre tvojho bastarda. V noci k nám pricválal posol od lorda Varysa z Kráľovho prístavu. Tu.“ Robert vytiahol z opaska zvitok papiera a podal ho Nedovi.

Eunuch Varys bol kráľovým majstrom našepkávačom, špehom a zvedom. Robertovi slúžil rovnako, ako slúžil pred ním Aerysovi Targaryenovi. Ned rozochvene rozvinul papier, s myšlienkami na Lysu a jej strašné obvinenia, list však s lady Arrynovou nesúvisel. „Odkiaľ majú tieto informácie?“

„Pamätáš sa na sera Joraha Mormonta?“

„Kiežby som naňho mohol zabudnúť,“ povedal odmerane Ned. Mormontovci z Medvedieho ostrova boli starý rod, hrdý a vážený, ale ich nehostinná a chudobná krajina bola ďaleko. Ser Jorah sa pokúšal zaplniť rodinné truhlice tým, že predal nejakých pytliakov tyrošskému otrokárovi. Keďže Mormontovci boli banderiálnymi pánmi Starkovcov, tento zločin pošpinil celý sever. Ned sa vybral na dlhú cestu na Medvedí ostrov, len aby zistil, že ser Mormont ušiel loďou mimo dosahu Ľadu a kráľovej spravodlivosti. To bolo pred piatimi rokmi.

„Ser Jorah je teraz v Pentose a túži po kráľovom odpustení, ktoré by mu umožnilo vrátiť sa z vyhnanstva,“ vysvetľoval Robert. „Lord Varys ho vie využiť.“

„Takže z otrokára sa stal zved,“ pohŕdavo poznamenal Ned. Vrátil list kráľovi. „Bol by som radšej, keby sa z neho stala mŕtvola.“

„Varys hovorí, že špehovia sú užitočnejší než mŕtvoly,“ povedal Robert. „Odhliadnuc od Joraha, čo si myslíš o tej správe?“

„Daenerys Targaryenová sa vydala za nejakého dothrackého koniara. No a čo? Máme jej azda poslať svadobný dar?“

Kráľ sa zamračil. „Radšej nôž. Pekne ostrý a odvážneho muža, ktorý s ním vie zaobchádzať.“

Ned nepredstieral prekvapenie; Robert bol doslova posadnutý nenávisťou voči Targaryenovcom. Spomenul si na slová plné hnevu, čo si vyme­nili, keď Tywin Lannister daroval Robertovi mŕtvoly Rhaegarovej ženy a detí na znamenie vazalskej vernosti. Podľa Neda to bola vražda; podľa Roberta to bola vojna. Keď namietol, že mladý princ a princezná boli ešte deti, jeho nový kráľ, ktorý si práve sadol na trón, mu povedal: „Nevidím tu žiadne deti, len dračích pohrobkov.“ Dokonca ani Jon Arryn nebol schopný utíšiť tú búrku. Ešte v ten deň Eddard Stark, naplnený chladnou zúrivosťou, odišiel, aby sa zúčastnil na posledných bojoch na juhu. Bola potrebná ďalšia smrť, aby sa dokázali zmieriť; zomrela Lyanna a jej odchod rozosmútil oboch.

Tentoraz sa Ned rozhodol krotiť svoj hnev. „Výsosť, to dievča je ešte dieťa. Ty predsa nie si Tywin Lannister, aby si zabíjal nevinných.“ Povrávalo sa, že Rhaegarova dcérka plakala, keď ju vytiahli z postele a namierili na ňu meče. Chlapec bol len bábätko, ešte ani nechodil, ale vojaci lorda Tywina ho odtrhli matke od pŕs a rozbili mu hlavu o stenu.

„A dokedy bude to dieťa nevinné?“ Robert tvrdo stisol ústa. „To dieťa čo­skoro roztiahne nohy a začne rodiť ďalších drakov, ktorí mi zamoria ríšu.“

„V každom prípade,“ povedal Ned, „vraždiť deti… by bol zločin… čosi neslýchané…“

„Neslýchané?“ zahučal kráľ. „To, čo Aerys urobil tvojmu bratovi Brandonovi, je neslýchané. Spôsob, akým zomrel tvoj otec, to bolo neslýchané. A Rhaegar… Koľkokrát podľa teba znásilnil tvoju sestru? Koľko stoviek ráz?“ Už kričal, kôň pod ním nervózne zaerdžal. Kráľ prudko potiahol opraty, upokojil zviera a zlostne namieril prst na Neda: „Zabijem každého Targaryena, ktorý sa mi dostane pod ruku, kým nebudú všetci mŕtvi ako ich draci, a potom sa vyštím na ich hroby!“

Ned vedel, že keď sa kráľ takto rozhnevá, netreba mu odporovať. Ak Robertovu túžbu pomstiť sa neotupil čas, slová nič nezmôžu. „Táto sa ti do rúk nedostane, však?“ povedal potichu.

Kráľ skrivil ústa v trpkej grimase. „Nie, bohovia nech sú prekliati. Nejaký rapavý pentoský zbohatlík vydržiaval ju a jej brata na svojom panstve s eunuchmi so špicatými klobúkmi všade naokolo, a teraz ju dal Dothrakom. Mal som oboch zabiť už pred rokmi, keď bolo ľahké dostať sa k nim, ale Jon bol rovnako bláznivý ako ty. A ja som bol ešte väčší blázon, keď som ho poslúchol.“

„Jon Arryn bol múdry muž a dobrý pobočník.“

Robert potiahol nosom. Hnev ho obyčajne opustil tak rýchlo, ako prišiel. „Hovorí sa, že khal Drogo má vo svojej horde stotisíc mužov. Čo by na to povedal Jon?“

„Povedal by, že ani milión Dothrakov nepredstavuje pre ríšu ohrozenie, ak zostanú na druhej strane Úzkeho mora,“ odpovedal pokojne Ned. „Tí barbari nemajú lode. Nenávidia otvorené more, majú z neho strach.“

Kráľ sa nepohodlne zamrvil v sedle. „Možno. Tak či onak, k lodiam sa môžu dostať v Slobodných mestách. Hovorím ti, Ned, tento sobáš sa mi nepozdáva. V Siedmich kráľovstvách žijú ľudia, ktorí mi hovoria Samozvanec. Zabudol si už, koľko rodov bojovalo vo vojne na strane Targaryenovcov? Teraz čakajú na svoju príležitosť, daj im najmenšiu šancu a zabijú ma vo vlastnej posteli spolu s mojimi synmi. Ak sa žobrácky kráľ preplaví cez more s dothrackou hordou, zradcovia sa k nemu pridajú.“

„Nepreplaví sa,“ ubezpečil ho Ned. „A ak náhodou áno, hodíme ho späť do mora. Len čo vymenuješ nového Strážcu východu…“

Kráľ zastonal. „Hovorím ti naposledy, že z toho Arrynovho chlapca strážcu neurobím. Viem, že je tvoj synovec, ale ak Targaryenovci lezú do postele s Dothrakmi, bol by som šialený, keby som nechal štvrtinu ríše na ple­ciach chudorľavého decka.“

Ned bol na to pripravený. „Strážcu východu však musíš vymenovať. Ak na to Robertovi Arrynovi nestačia sily, vymenuj jedného zo svojich bratov. Stannis ukázal svoje schopnosti pri obliehaní Búrkového konca.“

Nechal to meno doznieť. Kráľ sa zamračil a nič nepovedal. Očividne sa necítil najpríjemnejšie.

„Ak si, samozrejme,“ pokračoval Ned potichu, nespúšťajúc oči z kráľa, „nesľúbil túto poctu niekomu inému.“

Robert mal aspoň toľko slušnosti, že sa na okamih zatváril rozpačito. Rozpaky ho však rýchlo prešli a vystriedal ich podráždený výraz. „A čo ak áno?“

„Jaimemu Lannisterovi, však?“

Robert popchol koňa do klusu a zamieril nadol k mohylám. Ned s ním držal krok. Kráľ išiel ďalej, díval sa priamo pred seba. „Áno,“ povedal nakoniec. To jediné strohé slovo malo tému ukončiť.

„Kráľovrah,“ precedil Ned. To znamená, že tie reči boli pravdivé. Pokračoval, hoci vedel, že sa pohybuje na tenkom ľade. „Nepochybne je to schopný a odvážny muž,“ povedal opatrne, „ale jeho otec je Strážcom západu, Robert. Časom po ňom tento titul zdedí ser Jaime. Nikto by nemal vládnuť západu aj východu naraz.“ Nevyslovil svoju skutočnú obavu – že po tomto vymenovaní by sa polovica armády ríše ocitla v rukách Lannisterovcov.

„Ja povediem vojsko do bitky, keď sa objaví nepriateľ,“ vyhlásil kráľ zanovito. „V tejto chvíli sa lord Tywin teší zdraviu pevnému ako Casterlyho skala, pochybujem, že Jaime by mal v dohľadnom čase prevziať jeho postavenie. Už ma s tým neotravuj, Ned, rozhodol som sa.“

„Výsosť, môžem byť úprimný?“

„Zdá sa, že nie je v mojej moci umlčať ťa,“ zamrmlal Robert. Prechádzali cez vysokú hnedú trávu.

„Môžeš Jaimemu Lannisterovi dôverovať?“

„Je to dvojča mojej manželky, člen Kráľovskej gardy. Jeho život, majetok a česť sú zviazané s mojimi.“

„Rovnako ako boli zviazané so životom, majetkom a cťou Aerysa Targaryena,“ poznamenal Ned.

„Prečo by som mu nemal dôverovať? Urobil všetko, čo som od neho žiadal. Jeho meč mi pomohol dostať sa na trón, na ktorom dnes sedím.“

Jeho meč pomohol poškvrniť trón, na ktorom dnes sedíš, pomyslel si Ned, ale nahlas nič nepovedal. „Prisahal, že život kráľa bude chrániť svojím vlastným. A potom mu rozpáral hrdlo svojím mečom.“

„Do siedmich pekiel, niekto Aerysa musel zabiť!“ povedal Robert a prudko zastavil koňa vedľa prastarého mohylového hrobu. „Keby to ne­urobil Jaime, musel by si to spraviť ty alebo ja.“

„My sme neodprisahali vernosť Kráľovskej garde,“ namietol Ned. Rozhodol sa, že prišiel čas, aby si Robert vypočul celú pravdu. „Spomínaš si na Trojzubec, výsosť?“

„Tam som získal korunu. Ako by som mohol zabudnúť?“

„Rhaegar ťa vtedy zranil,“ pripomenul mu Ned. „Takže keď sa targa­ryenovské vojsko začalo sťahovať, poveril si ma jeho prenasledovaním. Zvyšky Rhaegarovej armády utiekli späť do Kráľovho prístavu. Pustili sme sa za nimi. Aerys bol v Červenej bašte asi s tisíckou svojich verných. Čakal som, že tam nájdeme zatvorené brány.“

Robert netrpezlivo pokrútil hlavou. „Namiesto toho si zistil, že naši muži už mesto dobyli. No a čo?“

„Nie, neboli to naši muži,“ povedal trpezlivo Ned. „Boli to Lannisterovi muži. Hradbami preletel lannisterovský lev, a nie korunovaný jeleň. Lenže oni dobyli to mesto zradou.“

Vojna vtedy trvala takmer rok. Veľkí aj malí lordi sa pridali na Robertovu stranu; iní zostali verní Targaryenovi. Mocní Lannisterovci z Casterlyho skaly, Strážcovia západu, zostali nestranní, ignorovali volanie do boja tak od kráľových prívržencov, ako aj od rebelov. Aerys Targaryen si musel myslieť, že bohovia vyslyšali jeho modlitby, keď sa lord Tywin Lannister objavil pred bránami Kráľovho prístavu s armádou dvanásťtisíc mužov, ktorí mu odprisahali vernosť. A tak Šialený kráľ vydal svoj posledný šialený rozkaz. Otvoril mesto levom pred bránami.

„Zrada bola platidlom, ktoré Targaryenovci dobre poznali,“ povedal Robert. Znovu sa v ňom začal zbierať hnev. „Lannister im to svojím spôsobom len vrátil. Nebolo to nič, čo by si nezaslúžili. Ja by som kvôli tomu určite spávať neprestal.“

„Ty si tam vtedy nebol,“ povedal Ned trpko. Nepokojný spánok preňho nebol ničím neznámym. Žil so svojimi klamstvami štrnásť rokov, a napriek tomu ho v snoch doposiaľ prenasledovali. „To dobytie bolo nečestné.“

„Bodaj by tvoju česť zobrali Iní!“ zahrešil Robert. „Čo kedy nejaký Targaryen vedel o cti? Zájdi dolu do krypty a spýtaj sa Lyanny na dračiu česť!“

„Ty si Lyannu na Trojzubci pomstil,“ povedal Ned a zastal pri kráľovi. Sľúb mi to, Ned, šepkala mu vtedy.

„To mi ju nevrátilo,“ Robert sa obzrel do sivej diaľky. „Prekliati bohovia! Bolo to bezútešné víťazstvo, čo mi dali. Koruna… ja som chcel ju. Tvoju sestru… aby bola moja, lebo mi bola súdená. Pýtam sa ťa, Ned, načo je človeku na hlave koruna? Bohovia sa vysmievajú rovnako modlitbám kráľov ako aj pastierov kráv.“

„Za bohov odpovedať nemôžem, výsosť… len za seba a za to, čo som zistil, keď som v ten deň vošiel do trónnej siene,“ povedal Ned. „Aerys ležal mŕtvy na zemi, utopený vo vlastnej krvi. Zo stien sa naňho dívali dračie lebky. Všade naokolo boli Lannisterovi muži. Jaime mal na sebe biely plášť Kráľovskej gardy a pod ním zlaté brnenie. Dosiaľ ho mám pred očami. Dokonca aj meč mal vykladaný zlatom. Sedel na Železnom tróne, vysoko nad svojimi rytiermi, a na hlave mal helmu v tvare levej hlavy. Ako sa len trblietala!“

„To je dobre známe,“ zamrmlal kráľ.

„Ja som sedel na koni. Nečujne som prešiel celou sieňou pomedzi dlhé rady dračích lebiek. Zastal som pred trónom a pozrel na Lannistera. Zlatý meč mal položený na kolenách, kvapkala z neho kráľova krv. Moji muži sa nahrnuli do miestnosti za mnou. Lannisterovi vojaci sa stiahli. Nepovedal som ani slovo. Díval som sa naňho, ako sedí na tróne, a čakal som. Nakoniec sa Jaime zasmial a vstal. Dal si dolu prilbu a povedal mi: ,Neboj sa, Stark. Len som ho zohrieval pre nášho priateľa Roberta. Obávam sa, že sa na ňom nesedí veľmi pohodlne.‘“

Kráľ zaklonil hlavu a rozosmial sa. Vyľakal kŕdeľ vrán, čo vyleteli z vysokej hnedej trávy a vyplašene sa vzniesli do vzduchu. „Myslíš si, že Lannisterovi by som nemal veriť, pretože si na chvíľu posedel na mojom tróne?“ Telo sa mu opäť roztriaslo hrmotným smiechom. „Jaime mal vtedy iba sedemnásť rokov, Ned. Bol to len chlapec.“

„Chlapec či muž, nemal právo zasadnúť na trón.“

„Možno bol unavený,“ poznamenal Robert. „Zabiť kráľa je namáhavá práca. Bohovia vedia, že v tej sieni nie je iné miesto, kde by si zadok mohol odpočinúť. A naozaj mal pravdu, je to nepohodlné kreslo. Z mnohých stránok.“ Kráľ pokrútil hlavou. „Takže teraz už o Jaimeho temnom hriechu vieme a môžeme na to celé zabudnúť. Mám už po krk všetkých tých tajností, malicherných hádok a štátnych záležitostí, Ned. Všetko je to rovnako únavné ako počítanie medenákov. Poď, prejdeme sa, ako sme to robievali kedysi. Chcem znovu cítiť vietor vo vlasoch.“ Popchol koňa ostrohami a cvalom sa pustil cez pahorok. Spod konských kopýt odfrkovala hlina.

Ned zostal chvíľu stáť. Došli mu slová a napĺňal ho nesmierny pocit bezmocnosti. Nie prvýkrát rozmýšľal, čo tam vlastne robí a prečo sa rozhodol vydať s Robertom na juh. Nebol Jon Arryn, aby dokázal udržať na uzde divosť svojho kráľa a učiť ho svojej múdrosti. Robert si bude robiť, čo sa mu zachce, ako to robil vždy, a čokoľvek Ned povie alebo urobí, nič na tom nezmení. Patrí do Zimovresu. Mal by byť s Catelyn v jej zármutku a s Branom.

Človek však nemôže byť vždy tam, kam patrí. Eddard Stark odovzdane popchol koňa a vybral sa za kráľom.





TYRION


Sever sa ťahal donekonečna.

Tyrion Lannister poznal mapy rovnako dobre ako ktokoľvek iný, ale dva týždne na poľnej ceste v divočine, ktorej tu na severe hovorili kráľovská, ho naučili, že mapa je jedno a skutočná krajina druhé.

So Zimovresom sa rozlúčili v ten istý deň ako kráľ, uprostred zhonu a vravy kráľovskej družiny, čo vyrážala z hradných brán za pokriku mužov, fŕkania koní, lomozu povozov a vŕzgania veľkého krytého kočiara kráľovnej, a na všetko sa znášali ľahké snehové vločky. Kráľovská cesta sa začínala hneď za rozľahlými priestranstvami hradu a podhradia. Tam vozy, zástupy rytierov, jazdcov a mužov so zástavami zamierili na juh a odniesli so sebou všetok hluk a zmätok, zatiaľ čo Tyrion sa vydal na sever s Benjenom Starkom a jeho synovcom.

Zakrátko sa ochladilo a naokolo zavládlo ticho.

Na západe cestu lemovali ostré pahorky, sivé a rozoklané s vysokými strážnymi vežami na kamenistých vrcholoch. Na východe sa terén zvažoval, zem sa sploštila do zvlnenej pláne, čo sa ťahala až k obzoru. Ponad dravé, úzke bystriny a potoky sa klenuli kamenné mosty a na čistinkách obohnaných drevenými hradbami videli malé usadlosti postavené z dreva a kameňa. Na ceste vládol čulý ruch a kde-tu pri nej stáli vidiecke hostince, kde mohli pohodlne prenocovať.

No po troch dňoch jazdy od Zimovresu ustúpila vidiecka krajina hustému lesu a na kráľovskej ceste osameli. Vrchy boli stále vyššie a desivejšie, až kým sa nakoniec na piaty deň nepremenili na nebotyčné končiare, chladných modrosivých obrov s členitými útesmi a snehom na pleciach. Keď zavial vietor zo severu, z najvyšších štítov viali dlhé zástavy ľadových kryštálikov.

Popri horskej hradbe po ich ľavici sa cesta krútila zo severu na severovýchod a viedla cez les s obrovskými dubmi, vždy zelenými ihličnanmi a čiernou tŕnistou húštinou, takou starou a temnou, akú Tyrion jakživ nevidel. Vlčí les, hovoril Benjen Stark, a naozaj, v noci les ožíval vytím svoriek vlkov v diaľke a kňučaním, čo sa ozývalo bližšie. Biely pravlk Jona Snowa pri tom nočnom vytí nastražil uši a zježila sa mu srsť, ale nikdy nezdvihol hlas, aby odpovedal. Na tom zvierati je niečo veľmi znepokojivé, usúdil Tyrion.

Dovtedy ich bolo v skupinke osem, pravlka nepočítajúc. Tyrion cestoval s dvoma vlastnými mužmi, ako sa patrilo na Lannistera. Benjen Stark mal so sebou len synovca ľavobočka a pár čerstvých koní pre Nočnú hliadku, ale na kraji Vlčieho lesa strávili noc za drevenými stenami lesnej tvrdze, a tam sa k nim pripojil ďalší čierny brat Yoren. Yoren bol zhrbený a pôsobil zlovestne, črty tváre zakryté fúzmi, rovnako čiernymi ako jeho odev, ale vy­zeral pevný ako starý koreň a tvrdý ani kameň. Spolu s ním sa k výprave pridalo niekoľko otrhaných sedliackych chlapcov z Prstov. „Násilníci,“ povedal Yoren s chladným pohľadom upreným na svojich zverencov. Tyrion pochopil. Hovorilo sa, že život na Múre je drsný, ale určite lepší než kastrácia.

Päť mužov, traja chlapci, pravlk, dvadsať koní a klietka s krkavcami, ktorú Benjenovi Starkovi venoval majster Luwin. Na kráľovskej či akejkoľvek inej ceste predstavovali bezpochyby čudné spoločenstvo.

Tyrion si všimol, že Jon Snow pozoruje Yorena a jeho zachmúrených spoločníkov so zvláštnym výrazom na tvári, čo nemal ďaleko od zdesenia. Yoren mal pokrútené plece a kyslo páchol, vlasy a fúzy mal pochlpené, mastné a zavšivavené, šaty staré, zaplátané a akiste ich pral len zriedka. Jeho dvaja zverenci smrdeli ešte horšie a pripadali mu rovnako hlúpi ako krutí.

Chlapec sa zrejme mylne domnieval, že Nočnú hliadku tvoria iba muži ako jeho strýko. Ak áno, Yoren a jeho spoločníci preňho predstavovali kruté precitnutie. Tyrionovi bolo chlapca ľúto. Vybral si tvrdý život… alebo by sa azda dalo povedať, že mu tvrdý život vybrali.

Oveľa menšie sympatie už choval k jeho strýkovi. Zdalo sa, že Benjen Stark rovnako ako jeho brat Lannisterovcov nemá rád, takže ho nepotešilo, keď mu Tyrion oznámil, čo má v úmysle. „Varujem vás, Lannister, na Múre nie sú žiadne krčmy,“ povedal, hľadiac naňho z výšky.

„Určite sa tam nájde miestečko, kam by som sa vošiel,“ odpovedal mu Tyrion. „Akiste ste si už všimli, som dosť malý.“

Kráľovninmu bratovi, samozrejme, nikto nepovie nie, čím sa celá záležitosť vyriešila napriek tomu, že Stark tým nebol nadšený. „Uisťujem vás, že jazda na koni sa vám páčiť nebude,“ povedal mu stroho, a len čo sa vydali na cestu, zo všetkých síl sa snažil dostáť svojmu sľubu.

Koncom prvého týždňa mal Tyrion odreté stehná od celodennej jazdy, v nohách cítil bolestivé kŕče a bol premrznutý na kosť. Nesťažoval sa. Benjenovi Starkovi by takú radosť neposkytol ani za nič.

Určité zadosťučinenie dostal v podobe prikrývky, vypĺznutej, starej medvedej kožušiny, čo smrdela zatuchlinou. Stark mu ju ponúkol v návale galantnosti brata Nočnej hliadky, nepochybne v nádeji, že ju veľkodušne odmietne. Tyrion ju s úsmevom prijal. Keď vyrážali zo Zimovresu, zobral si svoje najteplejšie šaty, no čoskoro zistil, že ho veľmi nezahrejú. Tam hore vládla treskúca zima a chlad sa zadieral do kostí. V noci teplota klesala pod bod mrazu, a keď fúkal vietor, bolo to, akoby sa mu do tela aj cez najteplejší vlnený odev zarezával ostrý nôž. Teraz už Stark svoje rytierske gesto určite ľutoval. Možno sa z toho poučil. Lannisterovci nikdy nič neodmietali, veľkodušne ani inak. Vždy si zobrali, čo sa im ponúkalo.

Usadlostí a pevností bolo na okolí čoraz menej a zmenšovali sa, ako jazdci cválali ďalej na sever, čoraz hlbšie do temnoty vlčieho lesa, až tam, kde už neboli žiadne prístrešia, kam by sa mohli uchýliť, a museli sa spoliehať len na vlastné zásoby.

Z Tyriona nikdy nebol veľký osoh pri stavbe ani pri balení tábora. Bol primalý, krivý a všade len zavadzal. A tak zatiaľ čo Stark, Yoren a ostatní stavali prístrešky, starali sa o kone a rozkladali oheň, zvyčajne si zobral svoju kožušinu a vak a uchýlil sa do ústrania, kde si čítal.

Večer v osemnásty deň cesty si vzal víno, vzácny sladký nektár z Letných ostrovov, čo niesol so sebou celou cestou na sever od Casterlyho skaly, a vybral si knihu úvah o histórii a vlastnostiach drakov. S láskavým dovolením lorda Eddarda Starka si požičal niekoľko vzácnych zväzkov z knižnice v Zimovrese a pribalil si ich do batožiny na cestu na sever.

Našiel si pohodlné miesto pri bystrine s priezračnou ľadovou vodou, kam nedoliehal hluk z tábora. Groteskne tvarovaný starý dub mu poskytol útočisko pred ostrým vetrom. Tyrion sa zakrútil do svojej kožušiny, chrbtom sa oprel o kmeň, odpil si vína a začal čítať o vlastnostiach dračej kosti. Dračia kosť je čierna vďaka vysokému obsahu železa. Je pevná ako oceľ, a predsa ľahšia, pružnejšia a, samozrejme, ohňovzdorná. Luky z dračej kosti si cenia najmä Dothrakovia, a nečudo. Lukostrelec so zbraňou z dračej kosti premôže všetkých s drevenými lukmi.

Tyrion bol až chorobne posadnutý drakmi. Keď prišiel do Kráľovho prístavu po prvýkrát na svadbu svojej sestry s Robertom Baratheonom, bol rozhodnutý vyhľadať dračie lebky, ktoré predtým viseli na stenách Targa­rye­novej trónnej siene. Kráľ Robert ich nahradil vlajkami a tapisériami, ale Tyrion bol vytrvalý, až kým lebky nenašiel v tmavej zatuchnutej pivnici, kam ich všetky odložili.

Očakával, že budú pôsobivé, či dokonca desivé. Nepredpokladal, že sa mu budú zdať krásne. A napriek tomu boli. Čierne ako ónyx, vyleštené dohladka, až sa zdalo, že kosti sa jagajú vo svetle fakle. Cítil, že milujú oheň. Vopchal fakľu do papule lebky a pozoroval, ako na stene za ním tancujú tiene. Zuby vyzerali ako dlhé zakrivené nože z čierneho diamantu. Z plameňa fakle si nič nerobili, kúpali sa v žiare oveľa väčšieho ohňa. Tyrion by odprisahal, že keď odchádzal, prázdne očné jamky netvorov ho pozorovali.

Bolo tam devätnásť lebiek. Najstaršia mala viac než tristo rokov; najmladšia pol druha storočia. Tie novšie boli menšie; pár z nich nebolo väčších než lebka mastifa a boli zvláštne znetvorené, pozostatok posledných dvoch drakov, ktoré sa narodili v Dračom kameni. Boli to posled­né targaryenovské draky, možno posledné draky vôbec, a nežili veľmi dlho.

Lebky boli rozlične veľké, podľa toho, aké boli staré. Tie obrovské boli opradené piesňami a bájami, menšie patrili drakom, ktoré Aegon Targa­ryen so sestrami pustili z reťaze na Sedem kráľovstiev. Trubadúri im dali mená bohov: Balerion, Meraxes, Vhaghar. Tyrion stál mlčky medzi ich otvorenými čeľusťami, premožený posvätnou úctou. Do Vhagharovho hrtana sa dalo vojsť na koni, ale von by sa už nik nedostal. Meraxes bol ešte väčší. A najväčší z nich, Balerion Čierny des, bol schopný prehltnúť naraz celého zubra alebo aj chlpatého mamuta, ktoré sa vraj preháňajú po mrazivej pustatine za prístavom Ibben.

Tyrion stál dlho v chladnej pivnici, díval sa na Balerionovu obrovskú lebku s prázdnymi očnými jamkami, až kým mu fakľa nezačala pohasínať, a snažil sa predstaviť si, aké veľké muselo byť to zviera, keď rozprestrelo čierne krídla a vznieslo sa na oblohu s papuľou šľahajúcou plamene.

Jeho vlastný vzdialený predok kráľ Loren zo Skaly sa pokúsil bojovať proti tomu ohňu, keď sa pripojil ku kráľovi Mernovi z Roviny v boji proti targaryenovským dobyvateľom. Bolo to takmer pred tristo rokmi, keď bolo Sedem kráľovstiev naozajstnými kráľovstvami, a nielen provinciami veľkej ríše. Títo dvaja králi šli do bitky pod šesťsto vlajkami, s päťtisíc ry­tiermi na koňoch a desaťkrát väčším počtom žoldnierov a ťažkoodencov. Aegon Dračí pán mal azda pätinu tej sily, ako sa píše v starých kronikách, a väčšina z nich boli odvedenci z vojska posledného kráľa, ktorého porazil, a nemohol sa spoliehať na ich vernosť.

Vojská sa stretli na šírych pláňach Roviny uprostred zlatých polí s dozretou pšenicou. Keď dvaja králi zaútočili, targaryenovská armáda sa zachvela, rozpadla a rozutekala sa na všetky strany. O chvíľu bolo po bitke, píše sa v kronikách… Ale len kým sa k nej nepripojil Aegon Targaryen a jeho sestry.

Bolo to jediný raz, čo Vhaghara, Meraxesa a Baleriona vypustili naraz. Trubadúri to nazvali Ohnivé pole.

V ten deň zhorelo takmer štyritisíc mužov a medzi nimi aj kráľ Mern z Roviny. Kráľovi Lorenovi sa podarilo utiecť a žil dosť dlho, aby sa nakoniec vzdal, odprisahal vernosť Targaryenovcom a splodil syna, za čo mu bol Tyrion vďačný.

„Prečo toľko čítate?“

Tyrion pozrel hore, odkiaľ prichádzal hlas. Pár stôp od neho stál Jon Snow a zvedavo ho pozoroval. Vložil prst do knihy, zatvoril ju a povedal: „Pozri sa, a povedz mi, čo vidíš.“

Chlapec sa naňho prekvapene zahľadel: „To je nejaká hádanka? Vidím vás, Tyriona Lannistera.“

Tyrion si povzdychol. „Na bastarda si výnimočne zdvorilý, Snow. Vidíš trpaslíka. Koľko máš rokov, dvanásť?“

„Štrnásť,“ odpovedal chlapec.

„Štrnásť, a si taký vysoký, aký ja v živote nebudem. Mám krátke pokrútené nohy a chodím len s veľkými ťažkosťami. Potrebujem zvláštne tvarované sedlo, aby som nespadol z koňa. Sedlo vyrobené podľa môjho vlastného návrhu, ak by ťa to zaujímalo. Ak ho nemám, musím ísť na poníkovi. Ruky mám celkom silné, ale krátke. Šermiar zo mňa nikdy nebude. Keby som sa narodil v sedliackej rodine, možno by ma vyhodili a nechali skapať, alebo by ma predali do nejakého potulného cirkusu. Lenže ja som sa narodil ako Lannister z Casterlyho skaly, a tak sa cirkusy musia zaobísť bezo mňa. Čaká sa odo mňa veľa vecí. Môj otec bol dvadsať rokov kráľovou pravou rukou. Môj brat potom toho kráľa zabil, ako sa ukázalo, ale život je plný irónie. Moja sestra sa vydala za nového kráľa a môj odporný synovec po ňom zasadne na trón. Musím hrať svoju úlohu kvôli cti svoj­-ho rodu, všakže? Ale ako? Mám primalé nohy v pomere k telu, ale za­to obrovskú hlavu, hoci si rád hovorím, že mojej mysli akurát postačuje. Celkom realisticky vidím všetky svoje prednosti aj slabosti. Mojou zbraňou je myseľ. Môj brat má svoj meč, kráľ Robert svoje vojsko, a ja zasa svoju myseľ… a tá potrebuje knihy, tak ako meč potrebuje brúsny kameň.“ Tyrion poklopkal po koženej väzbe knihy. „Preto toľko čítam, Jon Snow.“

Chlapec ho mlčky počúval. Mal črty Starkovcov, hoci nenosil ich meno: podlhovastú vážnu ostražitú tvár, ktorá nič neprezrádzala. Bohvie, kto bola jeho matka, ale zo seba vo svojom synovi nechala veľmi málo. „O čom čítate?“ opýtal sa.

„O drakoch,“ odpovedal Tyrion.

„A na čo je to dobré? Draci už neexistujú,“ vyhlásil chlapec s mladíckou istotou.

„Hovorí sa to,“ odpovedal Tyrion. „Smutné, však? V tvojom veku som sníval o tom, že budem mať vlastného draka.“

„Naozaj?“ opýtal sa neveriacky chlapec. Zrejme si myslel, že si z neho uťahuje.

„Áno. Dokonca aj zakrpatený, pokrútený, škaredý malý chlapec sa môže dívať na svet z výšky, keď sedí na dračom chrbte.“ Tyrion odstrčil medvediu kožušinu a postavil sa. „V Casterlyho skale som zakladal ohne a celé hodiny som hľadel do plameňov a nahováral si, že sú dračie. Občas som si predstavoval, že v nich horí môj otec. Inokedy sestra.“ Jon Snow naňho zízal so zdeseným fascinovaným výrazom. Tyrion sa zasmial. „Nepozeraj tak na mňa, ľavoboček. Poznám tvoje tajomstvá. Snívaš presne tie isté sny.“

„Nie,“ zhrozil sa Jon Snow. „Nikdy by som…“

„Nie? Nikdy?“ Tyrion zdvihol obočie. „Tak potom niet pochýb o tom, že Starkovci sa k tebe správajú neuveriteľne dobre. Lady Starková ťa má určite rada ako vlastného. A tvoj brat Robb bol k tebe vždy láskavý, prečo nie? On dostane Zimovres a ty zasa Múr. A tvoj otec… musel mať veľmi dobré dôvody, aby ťa poslal k Nočnej hliadke…“

„Prestaňte!“ okríkol ho Jon Snow s tvárou červenou od zlosti. „Slúžiť v Nočnej hliadke je vznešené poslanie.“

Tyrion sa rozosmial. „Si príliš bystrý, aby si tomu veril. Nočná hliadka je kopa hnoja pre všetky stratené existencie v ríši. Videl som, ako pozeráš na Yorena a jeho chlapcov. Sú to tvoji noví bratia, Jon Snow, ako sa ti páčia? Tupí roľníci, dlžníci, pytliaci, násilníci, zlodeji a bastardi ako ty, všetci skončia hore na Múre, kde na nich striehnu zmokovia, ostrozubce a iné potvory, o ktorých ti rozprávala stará dojka. Ešteže žiadni zmokovia ani os­trozubce neexistujú, takže to nie je až taká nebezpečná práca. Horšie je, že ti tam zamrznú gule, ale keďže aj tak nebudeš môcť mať deti, nepredpokladám, že by ti na tom záležalo.“

„Prestaňte!“ vykríkol chlapec. Podišiel dopredu s rukami zaťatými do pästí a so slzami na krajíčku.

Tyriona zrazu zachvátil absurdný pocit viny. Urobil krok dopredu, aby potľapkal chlapca po pleci alebo aspoň zamrmlal slovko ospravedlnenia.

Vlka vôbec nevidel a nechápal, ako sa zrazu ocitol pri ňom. V jednej chvíli vykročil k Snowovi a v druhej už ležal na tvrdej kamenistej zemi, kniha mu vyletela z ruky a pri páde mu vyrazilo dych. Ležal tam s ústami plnými hliny, krvi a tlejúceho lístia. Keď sa pokúšal vstať, do chrbta mu vystrelila pálčivá bolesť. Zúfalo zaškrípal zubami, chytil sa koreňa a posadil sa. „Pomôž mi,“ povedal chlapcovi a natiahol k nemu ruku.

Naraz stál vlk medzi nimi. Nevrčal. To hrôzostrašné zviera nikdy nevydalo ani hláska. Len ho pozorovalo jasnočervenými očami a cerilo naňho zuby, a to bolo viac než dosť. Tyrion zastonal a opäť sa zvalil na zem. „Tak mi radšej nepomáhaj. Budem tu sedieť, kým neodídeš.“

Jon Snow pohladil Duchovu hustú bielu srsť, teraz už s úsmevom. „Pekne poproste.“

Tyrion Lannister cítil, ako v ňom vrie hnev, no snažil sa ho potlačiť. Nestalo sa prvýkrát, že ho niekto ponížil, a nebude to ani naposledy. Možno si to dokonca tentoraz aj zaslúžil. „Bol by som ti veľmi vďačný, keby si mi pomohol, Jon,“ vyriekol krotko.

„Duch sadni!“ povedal chlapec. Pravlk sa posadil. Červenými očami pritom sledoval Tyriona. Jon ho obišiel, chytil trpaslíka pod pazuchami a bez námahy ho zdvihol na nohy. Potom zobral zo zeme knihu a podal mu ju.

„Prečo ma napadol?“ opýtal sa Tyrion a škúlil pritom na pravlka. Chrbtom ruky si utrel z úst krv a hlinu.

„Možno si myslel, že ste zmok.“

Tyrion naňho ostro zagánil. Potom sa zasmial; drsno a pobavene, cez nos, nevdojak si odfrkol.

„Ach, bohovia,“ povedal, zadúšajúc sa od smiechu. Potriasol hlavou. „Asi vyzerám presne ako zmok. Čo robí s ostrozubcami?“

„To radšej nechcite vedieť.“ Jon zobral kožený mech s vínom a podal ho Tyrionovi.

Tyrion vytiahol zátku, zaklonil hlavu a schuti sa napil. Víno, čo mu stekalo dolu hrdlom a zahrievalo žalúdok, bolo ako chladný oheň. Ponúkol Jona Snowa: „Nedáš si?“

Chlapec si vzal mech a opatrne z neho ochutnal. „Je to pravda, však?“ povedal, keď sa napil. „To, čo ste hovorili o Nočnej hliadke?“

Tyrion prikývol.

Jon Snow stisol pery. „Ak je to tak, nech.“

Tyrion sa naňho usmial. „Dobre robíš, ľavoboček. Väčšina ľudí by pravdu radšej poprela, ako by sa s ňou mala zmieriť.“

„Väčšina ľudí,“ povedal chlapec, „ale vy nie.“

„Nie,“ pripustil Tyrion, „ja nie. Tiež už len zriedka snívam o drakoch. Draci neexistujú.“ Zdvihol medvediu kožu. „Poď, mali by sme sa vrátiť do tábora, kým nás tvoj strýko nedá hľadať.“

Cesta bola krátka, ale pôda pod nohami drsná a hrboľatá, a kým sa dostali do tábora, Tyrion mal v nohách nepríjemné kŕče. Jon Snow mu podal ruku, aby mu pomohol prejsť pomedzi vyčnievajúce korene, ale Tyrion ju odmietol. Poradí si a bude kráčať bez pomoci, ako to robil celý život. Napriek tomu pohľad na tábor privítal. V závetrí rozpadajúceho sa múru dávno opustenej malej pevnosti, stáli jednoduché prístrešky. Kone odpočívali a oheň šľahal dovysoka. Yoren sedel na kameni a sťahoval z kože veveričku. Tyrionovi naplnila nos lahodná vôňa duseného mäsa. Dokrivkal k Morrecovi, jednému zo svojich mužov, ktorý strážil hrniec nad ohniskom. Ten mu bez slova podal naberačku. Tyrion pokrm ochutnal a vrátil mu ju. „Viac korenia,“ povedal.

Benjen Stark sa vynoril z prístreška, o ktorý sa delil so synovcom. „Tu si, Jon, do pekiel, netúlaj sa sám. Už som si myslel, že ťa dostali Iní.“

„To skôr zmokovia,“ zasmial sa Tyrion. Jon Snow sa usmial. Stark zmätene pozrel na Yorena. Starý muž zavrčal, pokrčil plecami a vrátil sa k svojej krvavej práci.

Veverička dochutila večeru pri ohni, ktorú zajedali čiernym chlebom a tvrdým syrom. Tyrion dal kolovať svoj mech s vínom, až kým sa neopil dokonca aj Yoren. Muži sa jeden za druhým uchýlili do svojich prístreškov, šli spať všetci okrem Jona, ktorý si v ten večer vylosoval prvú hliadku.

Tyrion odchádzal posledný ako vždy. Skôr než vstúpil do prístreška, čo preňho postavili jeho muži, zastal a obzrel sa na Jona Snowa. Chlapec stál pri ohni a upieral bezvýrazný pohľad do plameňov.

Tyrion Lannister sa smutno usmial a šiel spať.





CATELYN


Ned a dievčatá boli preč už osem dní, keď majster Luwin raz večer vošiel do Branovej komnaty s lampou na čítanie a účtovnými knihami v rukách. „Je najvyšší čas, aby sme si prešli cifry, moja pani,“ povedal. „Bezpochyby by ste radi vedeli, koľko nás stála kráľovská návšteva.“

Catelyn pozrela na Brana na lôžku a odhrnula mu vlasy z čela. Uvedomila si, ako veľmi mu podrástli. Mala by ho ostrihať. „Nepotrebujem vidieť tie čísla, majster Luwin,“ povedala, a ani nezdvihla zrak od syna. „Viem, čo nás stála tá návšteva. Odneste tie knihy.“

„Pani moja, kráľova družina má veľkú chuť do jedla. Musíme doplniť zásoby v komorách, kým…“

„Povedala som, aby ste odniesli tie knihy preč,“ prerušila ho. „Komorník sa o to postará.“

„Žiadneho komorníka nemáme,“ pripomenul jej majster Luwin.

Je ako malá sivá myš, dobiedza a dobiedza, pomyslela si.

„Poole odišiel na juh, aby spravoval domácnosť lorda Eddarda v Kráľovom prístave.“

Catelyn neprítomne prikývla. „Ach áno, spomínam si.“ Bran bol neprirodzene bledý. Napadlo jej, že by mohla jeho posteľ presťahovať k oknu, aby naňho svietilo ranné slnko.

Majster Luwin postavil lampu do výklenku pri dverách a nervózne sa pohrával s knôtom. „Máme tu niekoľko záležitostí, ktoré si vyžadujú vašu neodkladnú pozornosť, pani. Okrem komorníka potrebujeme aj veliteľa stráží, ktorý by nastúpil na Joryho miesto, nového hlavného koniara…“

Prudko sa zvrtla a pozrela mu rovno do očí. „Hlavného koniara?“ Jej hlas znel ako šľahnutie bičom.

Majster bol šokovaný. „Áno, pani. Hullen odišiel na juh s lordom Eddardom, takže…“

„Môj syn tu leží dolámaný a zomiera, Luwin, a vy sa so mnou chcete rozprávať o novom hlavnom koniarovi? Myslíte si, že ma zaujíma, čo sa deje v stajniach? Myslíte si, že mi na tom záleží? Pokojne by som všetkým koňom v Zimovrese podrezala krk, keby to pomohlo Branovi otvoriť oči, rozumiete? Rozumiete?“

Sklonil hlavu. „Áno, pani, ale tieto miesta…“

„Ja sa o to postarám,“ povedal Robb.

Catelyn ho nepočula prísť, ale zrazu stál vo dverách a díval sa na ňu. S náh­lym pocitom hanby si uvedomila, že predtým kričala. Čo sa to s ňou deje? Bola veľmi unavená a bolela ju hlava.

Majster Luwin pozrel na Robba. „Vypracoval som zoznam ľudí, ktorí by mohli prichádzať do úvahy,“ povedal a podal Robbovi papier, ktorý vytiahol z rukáva.

Jej syn preletel očami zoznam. Catelyn videla, že prišiel zvonku: líca mal vyštípané od zimy, vlasy rozstrapatené od vetra. „Dobrí chlapi,“ povedal. „Porozprávame sa o nich zajtra.“ Vrátil zoznam majstrovi Luwinovi.

„Ako si želáte, pane.“ Papier opäť zmizol v Luwinovom rukáve.

„Teraz nás nechajte osamote,“ povedal Robb. Majster Luwin sa poklonil a odišiel. Robb za ním zatvoril dvere a obrátil sa k matke. Všimla si, že má meč. „Čo to robíte, matka?“

Catelyn si vždy myslela, že Robb vyzerá ako ona; rovnako ako Bran, Rickon a Sansa zdedil po Tullyovcoch farbu pleti, zlatohnedé vlasy a modré oči. A predsa mu teraz videla v tvári niečo z Eddarda Starka, čosi tvrdé a strohé ako sám sever. „Čo robím?“ zopakovala zmätene. „Ako sa môžeš tak pýtať? Čo podľa teba asi robím? Starám sa o tvojho brata. Starám sa o Brana.“

„Tak to nazývate vy? Nevyšli ste z tejto izby, odkedy sa to Branovi stalo. Dokonca ste ani neprišli k bráne, keď otec a dievčatá odchádzali na juh.“

„Rozlúčila som sa s nimi a dívala som sa z okna, ako odchádzajú.“ Prosila Neda, aby nikam nešiel, nie teraz, po tom, čo sa stalo. Všetko sa zmenilo, vari nechápe? Bolo to však márne. Povedal jej, že nemá na výber, a odišiel. „Nemôžem ho opustiť ani na chvíľu, nie teraz, keď môže kedykoľvek odísť. Musím tu byť s ním, keby… keby…“ Zdvihla bezvládnu synovu ruku. Bol taký krehký a vychudnutý, v ruke mu nezostala žiadna sila, ale napriek tomu cítila pod pokožkou teplo života.

Robbov hlas zmäkol. „On nezomrie, matka. Majster Luwin hovorí, že sa už dostal z najhoršieho.“

„A čo ak sa majster Luwin mýli? Čo ak ma Bran bude potrebovať, a ja tu práve nebudem?“

„Potrebuje vás Rickon,“ povedal ostro Robb. „Má len tri roky, nechápe, čo sa deje. Myslí si, že ho všetci opustili, chodí celé dni za mnou, drží ma za nohu a plače. Neviem, čo mám s ním robiť.“ Na chvíľu sa odmlčal a hrýzol si spodnú peru, ako keď bol malý. „Matka, ja vás tiež potrebujem. Snažím sa, ale nejde to… nezvládnem všetko sám.“ Hlas sa mu zlomil pod náhlym prívalom citu a Catelyn si uvedomila, že má len štrnásť rokov. Chcela sa postaviť a podísť k nemu, ale Bran ju stále držal za ruku a nedokázala sa pohnúť.

Vonku pod vežou zavyl vlk. Catelyn prešiel mráz po chrbte.

„To je Branov vlk.“ Robb otvoril okno a do dusnej komnaty vo veži vpustil nočný vzduch. Vytie zosilnelo. Bol to ťahavý osamelý zvuk, plný clivoty a zúfalstva.

„Zatvor,“ povedala mu. „Bran musí zostať v teple.“

„Potrebuje ho počuť spievať,“ povedal Robb. Kdesi vonku v Zimovrese začal vyť ďalší vlk. Potom tretí, o niečo bližšie. „Chlpáčik a Sivý vietor,“ povedal Robb, keď ich hlasy zosilneli a splynuli. „Dajú sa od seba rozoznať, keď sa dobre započúvate.“

Catelyn sa triasla. Od žiaľu, chladu a vytia pravlkov. Prichádzala ďalšia noc zavýjania, studeného vetra v sivom prázdnom hrade, ďalšia z nocí, ktoré boli stále rovnaké, a jej chlapec leží celý dolámaný, jej najmilšie die­ťatko, najnežnejší Bran, ktorý sa tak rád smial, liezol a sníval o rytieroch, to všetko je teraz preč, a ona už nikdy nebude počuť jeho smiech. So vzlykom si vybrala ruku z jeho nevládnej dlane a zakryla si uši, aby nepočula to hrôzostrašné vytie. „Nech sú ticho!“ vykríkla. „Už to nevydržím, nech stíchnu, nech sú už ticho! Pozabíjaj ich všetky, ak bude treba, len nech sú už ticho!“

Nepamätala sa, že by spadla, ale zrazu ležala na zemi a Robb ju dvíhal a držal vo svojich mocných rukách. „Nebojte sa, matka. Ony by mu neublížili.“ Pomohol jej prejsť k úzkemu lôžku v rohu miestnosti. „Zatvorte oči,“ povedal jej nežne. „Odpočiňte si. Majster Luwin mi povedal, že od Branovho pádu ste takmer nespali.“

„Nemôžem,“ nariekala. „Bohovia nech mi odpustia, Robb, ale nemôžem, čo ak umrie, kým budem spať, čo ak umrie, čo ak umrie…“ Vlky stále vyli. Znovu vykríkla a zakryla si uši dlaňami. „Ach, bohovia, zatvor to okno!“

„Len ak mi sľúbite, že pôjdete spať.“ Robb podišiel k oknu, ale keď sa natiahol k okeniciam, k clivému zavýjaniu pravlkov sa pridal ďalší zvuk. „Psy,“ započúval sa. „Všetky psy štekajú. To nikdy nerobia…“ Catelyn počula, ako zatajil dych. Keď naňho pozrela, vo svetle lampy mal tvár bielu ako stena. „Oheň,“ šepol.

Oheň, pomyslela si a potom: Bran! „Pomôž mi,“ povedala naliehavo a vystrela sa. „Pomôž mi s Branom.“

Zdalo sa, že Robb ju nepočuje. „Horí veža knižnice,“ povedal.

Aj Catelyn už videla, ako spoza okna prebleskuje červené svetlo. Vy­dých­la si. Bran bol v bezpečí. Medzi knižnicou a ich vežou bolo nádvorie, oheň sa nemôže dostať až k nim. „Vďaka bohom,“ šepla.

Robb na ňu pozrel, akoby sa zbláznila. „Zostaňte tu, matka. Vrátim sa, len čo ho uhasíme.“ S tými slovami vybehol z komnaty. Počula, ako vonku zvoláva stráže a ako sa spoločne hrnú nadol, berúc schody po dvoch či troch.

Z nádvoria sa ozývali výkriky: „Horí!“ Krik, dupot, erdžanie vyľakaných koní a zúrivý štekot hradných psov. Keď počúvala túto mätež zvukov, uvedomila si, že vytie prestalo, pravlky stíchli.

Catelyn prešla k oknu a odriekala modlitbu vďaky k siedmim tváram boha. Z okien knižnice na druhej strane nádvoria šľahali jazyky plameňov až k oblohe. Pozorovala stúpajúci dym a so zármutkom myslela na všetky knihy, ktoré Starkovci nazhromaždili v priebehu stáročí. Potom zatvorila okenice.

Keď sa obrátila od okna, v izbe stál muž.

„Čo tu robíš?“ zamrmlal žlčovito. „Nikto tu nemal byť.“

Bol to malý škaredý muž v špinavých hnedých šatách a smrdel od koní. Catelyn poznala všetkých, čo pracujú v stajniach, a tento k nim nepatril. Bol vychudnutý na kosť, mal riedke plavé vlasy a svetlé oči zapadnuté hlboko v kostnatej tvári. V ruke držal dýku.

Catelyn pozrela na zbraň, potom na Brana. „Nie,“ hlesla. To slovo jej uviazlo v hrdle, zmenilo sa na šepot.

Určite ju počul. „Bude to pre neho vykúpenie,“ povedal. „Aj tak je už mŕtvy.“

„Nie,“ zopakovala Catelyn, keď sa jej opäť podarilo nájsť hlas. „Nie, to nesmieš.“ Obrátila sa k oknu, aby privolala pomoc, ale muž bol rýchlejší, než čakala. Jednou rukou jej chytil ústa a zaklonil hlavu, druhou jej priložil na krk nôž. Do nosa jej udrel jeho neznesiteľný zápach.

Zdvihla obidve ruky, z celej sily zovrela čepeľ a odtiahla si ju od hrdla. Počula, ako jej nadáva do ucha. Prsty mala klzké od vlastnej krvi, ale čepeľ nepustila. Ruka na jej ústach pritlačila silnejšie a nemohla dýchať. Podarilo sa jej zahryznúť útočníkovi do dlane a prudko šklbla hlavou. Muž zastonal od bolesti. Znovu zahryzla, a zrazu bola voľná. Ústa jej naplnila chuť jeho krvi. Nadýchla sa a vykríkla, on ju chytil za vlasy a odhodil od seba. Zatackala sa a spadla, a keď pozrela nahor, stál nad ňou, sťažka lapal dych a tria­sol sa na celom tele. Dýku vlhkú od krvi stále pevne zvieral v ruke. „Nemala si tu byť,“ opakoval hlúpo.

Catelyn videla, ako cez otvorené dvere vkĺzol do komnaty tieň. Doľahol k nej tichý zvuk, nebolo to zavrčanie, skôr výhražné hrdelné šepkanie, ale muž zrejme niečo začul, lebo sa začal otáčať presne vo chvíli, keď sa pravlk odrazil a skočil. Človek aj zviera sa zvalili na zem, sčasti cez ležiacu Catelyn. Vlk ho držal v čeľustiach. Útočníkov rev netrval ani sekundu, keď zvie­ra myklo hlavou nahor a vyšklblo mu polovicu krku.

Krv, čo jej postriekala tvár, bola ako teplý dážď.

Vlk sa na ňu díval. Papuľu mal červenú a vlhkú, oči sa mu v temnej miest­nosti leskli ako zlato. Uvedomila si, že je to Branov vlk. Samozrejme, že to bol on. „Ďakujem,“ šepla Catelyn slabým hláskom. Zdvihla roztrasenú ruku. Vlk podišiel bližšie, oňuchal jej prsty a potom z nich začal vlhkým drsným jazykom oblizovať krv. Keď ju všetku zlízal, potichu sa zvrtol, vyskočil na Branovo lôžko a ľahol si vedľa neho. Catelyn sa hystericky rozosmiala.

Tak ju tam aj našli, keď Robb, majster Luwin a ser Rodrik vtrhli do izby so všetkými strážami Zimovresu. Keď sa nakoniec prestala smiať, zabalili ju do teplých prikrývok a odviedli do Veľkej veže, do jej vlastných komnát. Stará dojka ju vyzliekla, pomohla jej okúpať sa v horúcej voňavej vode a mäkkou handričkou z nej zmyla krv.

Potom prišiel majster Luwin, aby ju ošetril. Na prstoch mala hlboké rezné rany až na kosť a na hlave, odkiaľ jej útočník vytrhol chumáč vlasov, malé krvácajúce ranky. Majster jej povedal, že bolesť sa práve prebúdza, a dal jej makovicový odvar, aby lepšie spala.

Konečne zatvorila oči.

Keď ich znovu otvorila, povedali jej, že spala štyri dni. Catelyn prikývla a posadila sa na posteli. Všetko jej pripadalo ako nočná mora, život od Branovho pádu bolo ako strašný sen plný krvi a žiaľu, len bolesť v prstoch jej pripomínala, že to všetko je pravda. Cítila sa slabá a malátna, ale na­priek tomu zvláštne odhodlaná, akoby z nej niekto sňal obrovské bremeno.

„Prineste mi chlieb a med,“ povedala slúžkam, „a majstrovi Luwinovi odkážte, že mi treba vymeniť obväzy.“ Prekvapene na ňu pozreli a odbehli vykonať, čo im prikázala.

Catelyn si spomenula, ako sa predtým správala, a hanbila sa za to. Všetkým sa obrátila chrbtom, svojim deťom, manželovi, svojmu domovu. To sa už nikdy nesmie zopakovať. Ukáže severanom, akí silní dokážu byť Tullyovci z Riavokrutu.

Ešte pred jedlom prišiel Robb. Priviedol aj Rodrika Cassela, chovanca jej manžela Theona Greyjoya a nakoniec Hallisa Mollena, svalnatého strážnika s hustou hnedou bradou. Robb jej oznámil, že je novým kapitánom stráží. Všimla si, že jej syn sa obliekol do varenej kože a drôtenej košele a na páse má zavesený meč.

„Kto to bol?“ opýtala sa ich Catelyn.

„Nikto nevie,“ odpovedal jej Hallis Mollen. „Nebol to nik zo Zimovresu, pani moja, ale niektorí tvrdia, že ho tu na hrade v posledných týždňoch sem-tam zahliadli.“

„V tom prípade to bol niekto z kráľových mužov,“ povedala, „alebo niekto od Lannisterovcov. Možno tu zostal, keď všetci ostatní odišli.“

„Možno,“ prikývol Hal. „Keď zoberieme do úvahy, koľko cudzincov pri­šlo v poslednom čase do Zimovresu, nemáme ako zistiť, ku komu patril.“

„Skrýval sa vo vašich stajniach,“ povedal Greyjoy. „Bolo to z neho cítiť.“

„Ako je možné, že si ho nikto nevšimol?“ opýtala sa ostro.

Hallis Mollen sa zatváril rozpačito. „Lord Eddard si zobral kone so sebou na juh a nejaké sme poslali aj na sever Nočnej hliadke. Stojiská zostali prázdne. Ľahko sa tam dalo schovať. Možno ho videl Hodor, hovorili, že v poslednom čase sa správa čudne, lenže ten nemá všetkých päť pokope…“ Hal pokrútil hlavou.

„Objavili sme, kde spával,“ prerušil ho Robb. „V koženom mešci, zahrabanom pod slamou, mal deväťdesiat strieborných.“

„Dobre vedieť, že život môjho syna nepredali lacno,“ povedala Catelyn s horkosťou v hlase.

Hallis Mollen sa na ňu nechápavo zadíval. „Nehnevajte sa, pani moja, ale podľa vás tu bol preto, aby zabil vášho chlapca?“

Greyjoy o tom pochyboval: „To je šialené.“

„Prišiel zavraždiť Brana,“ vyhlásila Catelyn. „Stále mlel niečo o tom, že som tam nemala byť. Založil požiar v knižnici, lebo si myslel, že sa vyrútim von, aby som pomohla pri hasení, a stráže zoberiem so sebou. Keby som nebola spoly šialená od žiaľu, asi by mu to vyšlo.“

„Prečo by chcel niekto zabiť Brana?“ čudoval sa Robb. „Bohovia, veď je to len bezmocný, spiaci chlapec…“

Catelyn vyzývavo pozrela na svojho prvorodeného. „Ak máš vládnuť severu, musíš uvažovať, Robb. Odpovedz si na svoju otázku. Prečo by chcel niekto zabiť spiace dieťa?“

Skôr než stihol odpovedať, slúžky sa vrátili z kuchyne s tácňou plnou čerstvého jedla. Bolo toho oveľa viac, než žiadala: teplý chlieb, maslo, med, čučoriedková zaváranina, plátok slaniny, vajíčko namäkko, trojuholník syra, hrnček mätového čaju. A s tým všetkým prišiel aj majster Luwin.

„Ako sa darí môjmu synovi?“ Catelyn pozrela na jedlo a zistila, že naň vôbec nemá chuť.

Majster Luwin sklopil zrak. „Jeho stav sa nezmenil, pani.“

Presne takú odpoveď očakávala, nič viac a nič menej. V prstoch jej pulzovala bolesť, akoby v nich mala stále zarezanú čepeľ, zarytú hlboko do mäsa. Poslala slúžky preč a pozrela na Robba. „Našiel si už odpoveď na svoju otázku?“

„Niekto má strach, že Bran by sa mohol prebrať,“ povedal Robb. „Bojí sa toho, čo by mohol povedať alebo urobiť, má strach z niečoho, čo vie Bran.“

Catelyn bola naňho hrdá. „Výborne.“ Obrátila sa k novému kapitánovi stráží. „Musíme Brana chrániť. Ak sem vrah prišiel raz, môžu sa zjaviť aj ďalší.“

„Koľko strážnikov potrebujete, pani moja?“ opýtal sa Hal.

„Keď tu nie je lord Eddard, pánom Zimovresu je môj syn,“ odpovedala.

Robb akoby v tej chvíli podrástol. „Jedného muža postavte do Bra­novej komnaty, jedného von pred dvere a dvoch dolu ku schodisku. Bez môjho súhlasu alebo bez súhlasu mojej matky nesmie Brana nikto navštíviť.“

„Ako rozkážete, pane.“

„Urobte to hneď,“ dodala Catelyn.

„A vlk nech zostane pri Branovi,“ povedal Robb.

„Áno,“ súhlasila Catelyn a potom znovu: „Áno.“

Hallis Mollen sa poklonil a vyšiel z miestnosti.

„Lady Starková,“ povedal ser Rodrik, keď strážnik odišiel, „nevšimli ste si náhodou, akú dýku vrah použil?“

„Okolnosti mi nedovolili obzrieť si ju zblízka, ale čepeľ by som dokázala opísať,“ odvetila Catelyn so suchým úsmevom. „Prečo sa pýtate?“

„Našli sme ju v dlani toho zlosyna. Zdá sa mi, že na takého muža je to príliš vzácna zbraň. Dôkladne som si ju obzrel. Čepeľ z valýrskej ocele, rukoväť z dračej kosti. Taká zbraň nemala v rukách toho vagabunda čo hľadať. To znamená, že mu ju niekto dal.“

Catelyn zamyslene prikývla. „Robb, zatvor dvere.“

Nechápavo na ňu pozrel, ale urobil, čo mu prikázala.

„To, čo vám teraz poviem, nesmie opustiť múry tejto komnaty,“ vyhlásila. „Chcem, aby ste mi to odprisahali. Ak je čo i len časť môjho podozrenia pravdivá, Ned a dievčatá sa rútia do smrteľného nebezpečenstva, a keby sa dostalo do nesprávnych uší, mohlo by to ohroziť ich životy.“

„Lord Eddard je mi ako otec,“ povedal Theon Greyjoy. „Preto prisahám.“

„Máte moju prísahu,“ ozval sa majster Luwin.

„Moju tiež, pani,“ pridal sa Rodrik ako ozvena.

Pozrela na syna. „A ty, Robb?“

Prikývol na súhlas.

„Moja sestra Lysa je presvedčená, že Lannisterovci zavraždili jej manžela lorda Arryna, kráľovho pobočníka,“ oznámila im Catelyn. „Spomínam si, že v ten osudný deň, keď Bran spadol, Jaime Lannister nešiel s ostatnými na poľovačku. Zostal tu na hrade.“ V miestnosti zavládlo hrobové ticho. „Som presvedčená, že Bran z tej veže nespadol,“ povedala do ticha. „Myslím si, že ho zhodili.“

Na ich tvárach sa zračil údiv. „To je obludné, pani,“ povedal Rodrik Cassel. „Dokonca aj Kráľovrah by cúvol pred vraždou nevinného dieťaťa.“

„Naozaj?“ prehodil Theon Greyjoy. „Ja by som na to krk nedal.“

„Lannisterovská pýcha a lannisterovské ambície nemajú hranice,“ povedala Catelyn.

„Ten chlapec bol vždy veľmi šikovný a mal pevné ruky,“ zamyslel sa maj­ster Luwin. „V Zimovrese poznal každý kameň.“

„Bohovia,“ zahrešil Robb. Mladá tvár mu potemnela hnevom. „Ak je to pravda, zaplatí za to.“ Vytasil meč a zamával ním vo vzduchu. „Zabijem ho vlastnými rukami!“

„Odložte to,“ ozval sa ser Rodrik. „Lannisterovci sú na míle ďaleko. Nikdy nevyťahujte meč, ak ho nemôžete použiť. Koľko ráz vám to mám opakovať, chlapče?“

Robb zahanbene strčil meč do pošvy, zrazu bolo z neho opäť dieťa.

„Vidím, že môj syn teraz nosí oceľ,“ obrátila sa Catelyn k serovi Rod­rikovi.

„Myslel som si, že už prišiel čas,“ povedal starý zbrojmajster.

Robb sledoval matku s úzkosťou.

„Najvyšší čas,“ prikývla. „Zimovres bude možno čoskoro potrebovať všetky meče, a bude lepšie, ak nebudú drevené.“

Theon Greyjoy položil dlaň na rukoväť svojho meča a povedal: „Moja pani, ak k tomu dôjde, môj rod je vám veľkým dlžníkom.“

Majster Luwin potiahol reťaz, čo sa mu zadierala do krku. „Zatiaľ nemáme nič konkrétne. Chceme obviniť milovaného brata našej kráľovnej, a tá nebude nadšená. Buď získame dôkaz, alebo budeme mlčať.“

„Náš dôkaz je dýka,“ namietol ser Rodrik. „Taká nádherná zbraň nemôže zmiznúť bez toho, aby si to niekto všimol.“

Catelyn si uvedomila, že existuje len jedno miesto, kde by sa o nej mohla dozvedieť pravdu. „Niekto musí zájsť do Kráľovho prístavu.“

„Pôjdem ja,“ vyhlásil Robb.

„Nie!“ povedala. „Tvoje miesto je tu. V Zimovrese vždy musí byť Stark.“ Pozrela na sera Rodrika s veľkými bielymi bokombradami, na majstra Luwina v sivom rúchu, na mladého Greyjoya, štíhleho, tmavého a im­pulzívneho. Koho poslať? Komu sa dá veriť? A zrazu si bola istá. Prstami v obväzoch, tvrdými a nepoddajnými ako kameň, strhla zo seba prikrývky a zišla z postele. „Musím ísť ja.“

„Moja pani,“ povedal majster Luwin, „je to múdre? Lannisterovci vás budú určite podozrievať, ak sa tam z ničoho nič zjavíte.“

„A čo Bran?“ opýtal sa Robb. Úbohý chlapec sa tváril zmätene. „Azda ho nechcete opustiť?“

„Pre Brana som urobila všetko, čo bolo v mojich silách,“ povedala Catelyn a položila mu zranenú ruku na plece. „Jeho život je teraz v rukách bohov a majstra Luwina. Ako si mi sám pripomenul, Robb, teraz musím myslieť aj na ostatné deti.“

„Budete potrebovať veľký sprievod,“ povedal Theon.

„Pošlem s vami Hala a skupinu stráží,“ povedal Robb.

„Nie,“ odmietla Catelyn. „Veľká skupina by pritiahla zbytočnú pozornosť. Nechcem, aby Lannisterovci vedeli, že idem do Kráľovho prístavu.“

Ser Rodrik namietol: „Dovoľte mi, pani, aby som šiel s vami aspoň ja. Kráľovská cesta je nebezpečná pre ženu, ktorá cestuje sama.“

„Nepôjdem po kráľovskej ceste,“ odpovedala Catelyn. Na chvíľu sa zamyslela a potom prikývla. „Dvaja jazdci pôjdu rovnako rýchlo ako jeden a oveľa rýchlejšie ako dlhá kolóna s vozmi a kočiarmi. Uvítam vašu spoločnosť, ser Rodrik. Vyberieme sa pozdĺž Bieleho noža dolu na juh a v Bie­lom prístave si najmeme loď. Na silných koňoch a s rýchlym vetrom v plachtách by sme mohli vplávať do Kráľovho prístavu oveľa skôr ako Ned a Lannisterovci.“ A potom, pomyslela si, potom uvidíme, čo uvidíme.





SANSA


Eddard Stark odišiel pred svitaním, oznámila septa Mordana pri raňajkách Sanse. „Poslal poňho kráľ. Zrejme si vyšli na ďalšiu poľovačku. Vraveli mi, že v týchto končinách stále žijú divé zubry.“

„Ja som zubra nikdy nevidela,“ povedala Sansa a pritom kŕmila Lady pod stolom plátkom slaniny. Pravlčica si ju zobrala z jej prstov vznešene ako sama kráľovná.

Septa Mordana si nesúhlasne odfrkla. „Urodzená dáma nekŕmi pri stole psy,“ napomenula ju, odtrhla si kúsok plástu a med nechala stiecť na chlieb.

„To nie je pes, ale pravlk,“ namietla Sansa, zatiaľ čo jej Lady oblizovala prsty drsným jazykom. „Otec predsa povedal, že si ich môžeme zobrať so sebou, ak chceme.“

Septa sa však nedala len tak upokojiť. „Ste dobré dievča, Sansa, ale hovorím vám, že pokiaľ ide o toho tvora, ste zanovitá ako vaša sestra Arya.“ Zamračila sa. „Ozaj, a kde je dnes ráno Arya?“

„Nebola hladná,“ povedala Sansa, pričom dobre vedela, že sestra sa vkrad­­la do kuchyne pred niekoľkými hodinami a vyžobrala si raňajky od nejakého kuchtíka.

„Pripomeňte jej, aby sa dnes pekne obliekla. Najradšej do zeleného zamatu. Všetci sme pozvaní do kráľovského kočiara, aby sme prešli kus cesty s kráľovnou a princeznou Myrcellou, musíme vyzerať čo najlepšie.“

Sansa tak už vyzerala. Dlhé zlatohnedé vlasy si vykefovala, až sa leskli, a obliekla sa do najkrajšieho modrého hodvábu, aký mala. Na tento deň sa tešila už viac než týždeň. Bola pre ňu česť cestovať s kráľovnou. Navyše tam mal byť aj princ Joffrey. Jej snúbenec. Stačilo, aby si na to pomyslela, a pocítila zvláštne šteklenie v bruchu, hoci od sobáša ich delili celé roky. Sansa v skutočnosti Joffreyho dobre nepoznala, ale už doňho bola zamilovaná. Bol to princ, o akom vždy snívala, vysoký, krásny, silný, s vlasmi ako zlato. Vážila si každú príležitosť, keď s ním mohla stráviť čo i len chvíľku, pretože ich bolo veľmi málo. Bála sa len Arye. Jej sestra vždy všetko pokazí. Človek nikdy nevie, čo zase vyparatí. „Odkážem jej to,“ povedala neisto, „ale ona si aj tak vždy robí, čo sama chce.“ Mohla len dúfať, že to nebude nemiestne. „Môžem už odísť?“

„Áno,“ septa Mordana si zobrala ďalší chlieb a med a Sansa skĺzla z lavice. Keď sa vyrútila z hostinca, Lady jej bežala za pätami.

Vonku na chvíľu postála; všade naokolo sa ozývali výkriky, nadávky a vrzgot drevených kolies, keď muži rúcali stany a šiatre, a nakladali vozy na ďalšiu celodennú jazdu. Hostinec zo svetlého kameňa mal dve poschodia, väčší Sansa jakživ nevidela, ale napriek tomu mohol ponúknuť ubytovanie len necelej tretine kráľovej družiny, ktorá sa rozrástla na štyristo osôb vďaka otcovmu služobníctvu a žoldnierom, čo sa k nim pridali po ceste.

Aryu našla na brehu Trojzubca, kde sa snažila upokojiť Nymeriu, ktorá sa nepokojne vrtela, kým jej vyčesávala z kožucha zaschnuté blato. Pravlčici sa to vôbec nepáčilo. Arya mala na sebe kožený jazdecký odev, rovnaký ako včera a deň predtým.

„Dnes si máš obliecť niečo pekné,“ povedala jej Sansa. „Odkazuje ti to septa Mordana. Pocestujeme v kočiari s kráľovnou a princeznou Myrcellou.“

„Ja nie,“ odsekla Arya, keď sa pokúšala rozčesať zlepený chumáč Nymeriinej srsti. „Ja pôjdem s Mycahom proti prúdu a budeme hľadať rubíny na plytčine.“

„Rubíny?“ opýtala sa nechápavo Sansa. „Aké rubíny?“

Arya na ňu pozrela, akoby bola hlúpa. „Rhaegarove rubíny. Tu ho kráľ Robert zabil a získal korunu.“

Sansa neveriacky pozorovala malú sestru. „Nemôžeš hľadať rubíny, princezná nás očakáva. Kráľovná nás pozvala obe.“

„Mňa to nezaujíma,“ odsekla Arya. „Ten ich dom na kolesách nemá ani okná, nič z neho po ceste neuvidím.“

„A čo by si chcela vidieť?“ vyhŕkla nahnevane Sansa. Pozvanie ju veľmi potešilo, a sestra všetko pokazí, presne tak, ako sa obávala. „Veď sú tu len polia, statky a lesy.“

„To nie je pravda,“ namietla tvrdohlavo Arya. „Keby si šla niekedy s nami, videla by si.“

„Jazdu na koni neznášam!“ zvolala Sansa. „Si z toho len zbytočne špinavá, spotená a dolámaná.“

Arya mykla plecom. „Zostaň!“ okríkla Nymeriu. „Však ti nechcem zle.“ Potom sa obrátila k Sanse a povedala: „Keď sme prechádzali Hrdlom, narátala som tridsaťšesť kvetov, ktoré som nikdy predtým nevidela, a Mycah mi ukázal útočné jašterice.“

Sansu striaslo. Hrdlom prechádzali celých dvanásť dní, natriasali sa na hrboľatom vale, čo sa kľukatil cez nekonečné čierne močariny, neznášala každý okamih, čo tam musela stráviť. Vlhký vzduch sa lepil na kožu, v noci pri úzkej ceste nemali kde postaviť tábor, museli spať priamo na nej. Zo všetkých strán vytŕčali konáre spoly utopených košatých stromov s prízračnými záclonami bielych húb a plesne. V bahne kvitli obrovské kvety, plávali na hladine jazierok so stojatou vodou a ak bol človek taký hlúpy, že zi­šiel z cesty, aby ich odtrhol, pohyblivé piesky ho stiahli nadol; na stromoch striehli hady, a zúrivé jaštery, čo ležali vo vode ako čierne brvná s očami a zubami.

Aryi nič z toho neprekážalo. Jedného dňa sa vrátila s úsmevom na konskej tvári, rozstrapatená a zablatená, s kyticou fialových a zelených kvetov pre otca. Sansa stále dúfala, že otec Aryi povie, aby sa už konečne začala správať ako urodzená dáma, ale nie, len ju objal a poďakoval za kvety. To predsa nebolo správne.

Neskôr vysvitlo, že purpurové kvety sa nazývajú jedovaté bozky, a Aryi sa na rukách vyhodili vyrážky. Sansa si pomyslela, že sa z toho možno poučí, ale Arya sa len smiala a na druhý deň si natrela ruky bahnom ako nejaká hlupaňa z mokradí, a to len preto, lebo jej Mycah povedal, že potom ju to pre­stane svrbieť. Na ramenách a na pleciach mala tmavočervené podliatiny a vyblednuté žltozelené modriny. Sansa si ich všimla, keď sa jej sestra pred spaním vyzliekala. Ako k nim prišla, to vedeli len siedmi bohovia.

Arya vyčesávala Nymerii pochlpenú srsť a štebotala o všetkom, čo videla cestou na juh. „Minulý týždeň sme objavili strážnu vežu, kde straší, a predvčerom sme naháňali stádo divých koní. Mala si vidieť, ako sa pustili do trysku, keď zachytili Nymeriin pach.“ Pravlčica sa snažila vyslobodiť z jej zovretia, no Arya ju okríkla: „Zostaň, musím ešte vyčesať druhú stranu, si celá zablatená!“

„Nemala by si sa vzďaľovať od sprievodu,“ pripomenula jej Sansa. „Otec to povedal.“

Arya pokrčila plecami. „Nezašla som ďaleko. A okrem toho so mnou všade chodí Nymeria. A aj tak nejdem preč zakaždým, keď sa zastavíme. Niekedy je zábavné ísť len tak popri vozoch a rozprávať sa s ľuďmi.“

Sansa vedela, akí sú to ľudia a o čom sa s nimi Arya tak rada rozpráva. Boli to panoši, čeľadníci a slúžky, starí ľudia, polonahé deti a nespôsobní žoldnieri s neistým pôvodom. Arya sa skamarátila s hocikým. Zo všetkých najhorší bol Mycah, syn mäsiara. Mal trinásť rokov a bol divoký, spával v mäsiarskom voze a smrdel od zabíjačky. Sanse bolo zle už len z pohľadu naňho a zdalo sa jej, že Arya je s ním radšej ako s ňou.

Sanse už začínala dochádzať trpezlivosť. „Musíš ísť so mnou,“ povedala rázne sestre. „Kráľovnú nesmieš odmietnuť. Septa Mordana ťa bude čakať.“

Arya ju ignorovala. Prudko šklbla kefou. Nymeria zavrčala a ublížene odskočila. „Poď sem!“

„Budú sa podávať citrónové koláče a čaj,“ pokračovala Sansa, dospelá a rozumná. Lady sa jej obtrela o nohy. Sansa ju poškrabkala za ušami, ako to mala rada, Lady sa usadila vedľa nej a pozorovala Aryu, ako naháňa Nymeriu. „Prečo by si sa mala viezť na smradľavom starom koni, unavovať sa a potiť, keď môžeš sedieť na vankúšoch vypchatých perím a pochutnávať si na koláčoch s kráľovnou?“

„Kráľovnú nemám rada,“ odpovedala bez okolkov Arya. Sansa zatajila dych, šokovaná, ako si jej sestra mohla dovoliť povedať niečo také. Arya však bezstarostne pokračovala: „Aj tak by mi nedovolila vziať si dnu Nymeriu.“ Zastrčila si kefu za opasok a potichu sa zakrádala k vlčici. Nymeria ju ostražito pozorovala.

„Kráľovský dom na kolesách nie je pre vlky,“ namietla Sansa, „a princezná Myrcella sa ich bojí, ako dobre vieš.“

„Myrcella je malé decko.“ Arya chytila Nymeriu okolo krku, ale len čo znovu vytiahla kefu spoza opaska, vlčica sa vykrútila z jej objatia a odskočila. Arya zúfalo hodila kefu na zem. „Zlý vlk!“ vykríkla.

Sansa nedokázala potlačiť úsmev. Hlavný psiar jej kedysi povedal, že každý pes sa podá na svojho pána. Rýchlo a zľahka objala svoju Lady. Pravlčica jej oblizla líce a Sansa sa zachichotala. Arya to začula a zamračene sa zvrtla. „Je mi jedno, kam pôjdeš ty, ja sa idem prejsť.“ Na dlhej konskej tvári sa jej mihol záblesk tvrdohlavosti, čo znamenalo, že má v úmysle vyviesť nejakú nezbedu.

„Bohovia, Arya, občas sa správaš ako malá,“ povedala Sansa. „Pôj­dem sama. Bude to tam oveľa príjemnejšie. Lady bude so mnou jesť citrónové koláče a výborne sa zabavíme aj bez teba.“

Obrátila sa a chcela odísť, keď na ňu Arya zakričala: „Ani Lady ti nedovolia zobrať so sebou!“ A zmizla, skôr než si Sansa stihla vymyslieť odpoveď. Pustila sa za Nymeriou popri rieke.

Zahanbená Sansa sa vydala na dlhú spiatočnú cestu do hostinca, kde na ňu čakala septa Mordana. Lady ticho bežala vedľa nej. Sansa mala slzy na krajíčku. Chcela len, aby bolo všetko pekné a príjemné, ako sa o tom spieva v piesňach. Prečo Arya nemôže byť milá, jemná a láskavá ako princezná Myrcella? Ako by si len priala mať takú sestru!

Sansa nikdy nepochopila, ako môžu byť dve sestry, ktoré od seba delia iba dva roky, také rozdielne. Všetko by bolo oveľa jednoduchšie, keby bola Arya bastardom ako ich nevlastný brat Jon. Veď sa naňho aj podobá, má starkovskú podlhovastú tvár a hnedé vlasy, nezdedila nijaké črty ani farbu pleti po mame. Jonova matka bola neurodzená, aspoň sa to šepkalo. Raz, keď bola menšia, sa opýtala matky, či nedošlo k nejakému omylu. Jej skutočnú sestru možno ukradol a vymenil zmok. Ale matka sa len smia­la a povedala, že Arya je jej dcéra a Sansina skutočná sestra, krv ich krvi. Sansa si nevedela predstaviť, prečo by matka klamala, a tak to asi predsa len bola pravda.

Keď sa blížila do stredu tábora, rýchlo zabudla na svoje zúfalstvo. Okolo kráľovninho krytého kočiara sa zhromaždil dav. Sansa počula vzrušené hlasy, bzučanie ako vo včeľom úli. Všimla si, že dvere na kočiari sú dokorán, kráľovná stála na hornom drevenom schodisku a usmievala sa na niekoho dole. Počula, ako hovorí: „Rada nám preukázala veľkú česť, milí páni.“

„Čo sa deje?“ opýtala sa Sansa panoša, ktorého poznala.

„Rada poslala z Kráľovho prístavu jazdcov, aby nás sprevádzali po zvyšok cesty,“ odpovedal. „Čestnú stráž pre kráľa.“

Sansa zatúžila čím skôr si ich obzrieť a nechala Lady, aby jej uvoľnila cestu davom. Ľudia pred pravlkom rýchlo uhýbali. Keď sa dostala bližšie, videla, že pred kráľovnou kľačia dvaja rytieri. Mali na sebe také nádherné a oslnivé brnenie, že musela zažmurkať.

Jeden mal brnenie z akýchsi bielych smaltovaných šupín, čo sa jagali ako čerstvo napadnutý sneh, so striebornými ozdobami a sponami, ktoré sa tr­blietali v slnečných lúčoch. Keď si zložil z hlavy prilbu, Sansa zistila, že je starý a vlasy má biele ako brnenie. Napriek tomu však vyzeral mocne a vznešene. Z pliec mu visel snehobiely plášť Kráľovskej gardy.

Jeho druh mal okolo dvadsať rokov a mal na sebe plnoplátové oceľové brnenie zelenej farby hlbokého lesa. Bol to najkrajší muž, akého kedy Sansa videla; vysoký a dobre stavaný, s vlasmi čiernymi ako havranie krídla, čo mu siahali po plecia a rámovali hladko oholenú tvár a usmievavé zelené oči, ktorých farba bola rovnaká ako jeho brnenie. Pod pazuchou držal prilbu s parožím a mriežka pred priezorom sa ligotala ako zlato.

Tretieho neznámeho si Sansa hneď nevšimla. Nekľačal s ostatnými pred kráľovnou, ale stál naboku pri koňoch. Bol vyziabnutý na kosť a zachmúrený sledoval ceremóniu pred sebou. Tvár zjazvenú kiahňami mal nezarastenú, s hlboko posadenými očami a vpadnutými lícami. Hoci nebol starý, na hlave mu zostalo len niekoľko prameňov vlasov, čo mu vyrastali spoza uší a mal ich dlhé ako žena. Na odeve z varenej kože mal kovovo sivé krúžkové brnenie, nemal žiadne ozdoby a jeho zbroj bola stará a očividne často používaná. Spoza pravého pleca mu vyčnievala fľakatá kožená rukoväť meča, čo mal na chrbte pripevnený popruhmi; bol to obrovský obojručný meč s veľmi dlhou čepeľou, preto sa nedal nosiť na opasku.

„Kráľ odišiel na poľovačku, ale som presvedčená , že sa poteší, keď vás tu uvidí,“ povedala kráľovná dvom rytierom, ktorí kľačali pred ňou. Sansa však nedokázala odtrhnúť oči od toho tretieho. Akoby pocítil jej uprený pohľad. Pomaly otočil hlavu. Lady zavrčala. Sansu zrazu obliala hrôza, ako nikdy v živote. O krok cúvla a do niekoho narazila.

Silné ruky ju chytili za plecia a Sansa si chvíľu myslela, že patria jej otcovi, ale keď sa otočila, zbadala popálenú tvár Sandora Clegana s ústami skrivenými v grotesknom úškľabku. „Trasiete sa, slečna,“ povedal chrapľavo. „To máte zo mňa taký strach?“

Mala, a už od chvíle, ako prvýkrát uvidela jeho obhorenú tvár, hoci teraz sa jej ani zďaleka nevidel taký strašný ako ten druhý. Napriek tomu sa mu vyšmykla zo zovretia. Pes sa zasmial a Lady vkĺzla medzi nich a zavrčala. Sansa si kľakla na kolená a objala vlka okolo krku. Všetci sa zhrkli okolo nej, pozerali na ňu s otvorenými ústami. Cítila na sebe ich pohľady a kde-tu začula útržky poznámok a tlmeného smiechu.

„Vlk,“ povedal ktosi a niekto iný zakričal: „Do siedmich pekiel, veď je to pravlk!“ a ten prvý sa opýtal: „Čo robí v tábore?“ na čo Pes odpovedal svojím chrapľavým hlasom: „Starkovci ich používajú namiesto dojky.“ A Sansa si uvedomila, že dvaja cudzí rytieri sa dívajú na ňu a na Lady s vytasenými mečmi, a znovu sa preľakla a zahanbila; po lícach jej začali stekať slzy.

„Joffrey, choď k nej!“ počula kráľovnú.

A jej princ bol zrazu pri nej.

„Nechajte ju,“ povedal Joffrey. Vypínal sa nad ňou, nádherný v šatách z modrej vlny a čiernej kože, zlaté vlasy sa mu leskli na slnku ako koruna. Podal jej ruku a pomohol vstať. „Čo sa deje, moja drahá pani? Koho sa bojíš? Nikto ti neublíži. Odložte meče, všetci. Ten vlk je jej maznáčik, nič viac.“ Pozrel na Sandora Clegana. „A ty, dunčo, choď preč, desíš moju snúbenicu.“

Vždy verný Pes sa poklonil a potichu sa vytratil. Sansa sa snažila spamätať. Zachovala sa ako hlupaňa. Je predsa Starková zo Zimovresu, vznešená dáma, ktorá sa jedného dňa stane kráľovnou. „On ma nevydesil, môj drahý princ,“ poponáhľala sa vysvetľovať. „Ale ten druhý.“

Dvaja cudzí rytieri si vymenili pohľady. „Payne?“ zasmial sa mladý muž v zelenom brnení.

„Ser Ilyn často vystraší aj mňa, drahá pani,“ prihovoril sa jej starší muž v bielom brnení. „Vyzerá naozaj desivo.“

„Tak to má byť.“ Kráľovná zišla zo svojho kočiara. Dav sa rozostúpil, aby jej urobil cestu. „Keby sa zlosynovia nebáli vykonávateľa kráľovej spravodlivosti, bolo by našou chybou, že sme do tejto funkcie nedosadili správ­neho človeka.“

Sansa konečne našla slová. „V tomto prípade ste nepochybne vybrali toho správneho, vaša výsosť,“ vyhlásila a všetci naokolo vybuchli do smiechu.

„Dobre ste to povedali, drahé dieťa,“ prehovoril starý muž v bielom. „Ako sa na dcéru Eddarda Starka patrí. Je mi cťou, že som vás spoznal, hoci aj za takýchto okolností. Som ser Barristan Selmy z Kráľovskej gardy.“ Poklonil sa jej.

Sansa to meno poznala a pomaly sa jej začali vracať spomienky na všetky zdvorilostné pravidlá, čo jej celé roky vtĺkala do hlavy septa Mordana. „Veliteľ Kráľovskej gardy,“ zažiarila, „radca Roberta, nášho kráľa, a Aerysa Targaryena pred ním. Potešenie je na mojej strane, dobrý rytier. Dokonca aj trubadúri na ďalekom severe oslavujú skutky Barristana Chrabrého.“

Zelený rytier sa opäť zasmial. „Barristana Starého, chceli ste povedať. Nelichoťte mu už toľko, aby nebol nafúkaný.“ Usmial sa na ňu. „A teraz vlčia dievčina, ak uhádnete aj moje meno, uznám, že ste pravou dcérou nášho pobočníka.“

Joffrey vedľa nej stuhol. „Dávaj si pozor, ako oslovuješ moju snúbenicu.“

„Poznám odpoveď,“ povedala rýchlo Sansa, aby zmiernila princov hnev. Usmiala sa na zeleného rytiera. „Na vašej prilbe je zlaté parožie, pane. Jeleň je symbolom kráľovského rodu. Kráľ Robert má dvoch bratov. Ste taký mladý, že môžete byť len Renly Baratheon, pán Búrkového konca a kráľov radca.“

Ser Barristan potlačil smiech. „Je taký mladý, že môže byť len nevycválaný nafúkanec, tak ho volám ja.“

Všetci sa rozosmiali a lord Renly najviac. Napätie spred niekoľkých minút povolilo a Sansa sa opäť začínala cítiť príjemne… až kým sa pred oboch rytierov nepretlačil ser Ilyn Payne, ktorý s úsmevom zastal priamo pred ňou. Nepovedal ani slovo. Lady naňho vycerila zuby a začala vrčať, ticho a zlovestne, teraz však Sansa vlčicu umlčala jediným pohladením. „Ospravedlňujem sa, že som vás urazila, ser Ilyn,“ povedala.

Odpovede sa však nedočkala. Keď na ňu kat pozrel, akoby jej jeho bledé bezfarebné oči sťahovali šaty a potom aj kožu, až z nej nezostalo nič, len holá duša. Mlčky sa zvrtol a odišiel.

Sansa tomu nerozumela. Pozrela na svojho princa. „Povedala som azda niečo zlé, výsosť? Prečo sa so mnou nechce rozprávať?“

„Serovi Ilynovi nie je do reči už štrnásť rokov,“ poznamenal lord Renly s úsmevom.

Joffrey obdaroval strýka pohľadom plným odporu a potom zobral San­sine ruky do svojich. „Aerys Targaryen mu dal vytrhnúť jazyk žeravými kliešťami.“

„Rozhodne najvýrečnejšie rozpráva svojím mečom,“ dodala kráľovná, „a o jeho oddanosti celej ríši nemožno pochybovať.“ Potom sa veľkoryso usmiala a dodala: „Sansa, moji dobrí radcovia sa musia so mnou porozprávať, kým sa kráľ a tvoj otec nevrátia. Obávam sa, že budeme musieť tvoju návštevu u Myrcelly odsunúť. Odkáž, prosím, moje ospravedlnenie aj svojej drahej sestre. Joffrey, azda by si mohol byť taký láskavý a zabaviť dnes nášho hosťa sám.“

„S potešením, matka,“ povedal zdvorilo Joffrey. Ponúkol Sanse rameno, zamierili preč od kočiara. Sansa sa priam vznášala. Celý deň s princom! Zbožne naňho pozrela. Aký je galantný, pomyslela si. A to, ako ju zachránil pred serom Ilynom a Psom, bohovia, veď to bolo skoro ako v piesňach, ako v časoch Serwyna so Zrkadlovým štítom, ktorý princeznú Daeryssu zachránil pred obrami, a princa Aemona Dračieho rytiera, ktorý ochránil česť kráľovnej Naerys pred zneuctením zákerným serom Morgilom.

Keď sa jej Joffrey dotkol, srdce jej začalo tĺcť rýchlejšie. „Čo by si chcela robiť?“

Byť s tebou, pomyslela si Sansa, ale nahlas povedala: „Hocičo, čo aj ty, princ môj.“

Joffrey chvíľu premýšľal. „Mohli by sme sa ísť prejsť na koňoch.“

„Ach, zbožňujem jazdenie,“ rozplývala sa Sansa.

Joffrey sa obrátil a pozrel na Lady, ktorá im bežala v pätách. „Tvoj vlk by koňa asi vystrašil, a ty sa zrejme zasa bojíš môjho psa. Nechajme ich tu a poďme sami, čo ty na to?“

Sansa zaváhala. „Ako si želáš,“ povedala neisto. „Asi by som mohla Lady uviazať.“ Nerozumela celkom jeho slovám. „Nevedela som, že aj ty máš psa…“

Joffrey sa zasmial. „V skutočnosti je to pes mojej matky. Prikázala mu, aby ma strážil.“

„Ach, ty máš na mysli Psa,“ povedala. Najradšej by si dala zaucho za to, že jej to hneď nenapadlo. Princ ju nikdy nebude ľúbiť, ak sa mu bude zdať hlúpa. „Je to bezpečné?“

Princa Joffreyho otázka očividne podráždila. „Nemaj strach, pani. Som takmer dospelý muž a nebojujem s drevom ako tvoji bratia. Jediné, čo potrebujem, je toto.“ Vytiahol meč a ukázal jej ho; dlhý dvojsečný meč, starostlivo prispôsobený dvanásťročnému chlapcovi, z majstrovsky kalenej modrej ocele, s rukoväťou obtiahnutou kožou a zakončený zlatou hruškou v tvare levej hlavy. Sansa obdivne zhíkla a Joffrey sa tváril nadšene. „Volám ho Leví zub,“ pochválil sa.

A tak v tábore nechali vlka aj strážcu a vydali sa sami na východ popri severnom brehu Trojzubca len v spoločnosti Levieho zuba.

Bol nádherný, čarovný deň. Vzduch bol teplý a voňavý, lesy tu hýrili akousi nežnou krásou, ktorú Sansa na severe nikdy nevidela. Kôň princa Joffreyho bol ušľachtilý plnokrvný hnedák, rýchly ako víchor, a on na ňom cválal s ľahkomyseľnou bezstarostnosťou s vetrom opreteky. Sansa mala čo robiť, aby mu na svojej kobylke stačila. Deň bol ako stvorený na dobrodružstvo. Preskúmali jaskyne na brehu rieky a sledovali ľadového tigra až do jeho brloha, a keď vyhladli, Joffrey podľa dymu z ohňa našiel obydlie a prikázal obyvateľom, aby priniesli jedlo a pitie pre princa a jeho dámu. Jedli čerstvo ulovené úhory a Sansa vypila toľko vína ako ešte nikdy.

„Otec nám dovolí iba jednu čašu, aj to len na hostinách,“ priznala sa princovi.

„Moja snúbenica môže piť toľko vína, koľko sa jej zachce,“ povedal Joffrey a znovu jej dolial.

Po jedle už cválali oveľa pomalšie. Joffrey jej sladkým vysokým a čistým hlasom spieval. Sanse sa z vína trochu krútila hlava. „Nemali by sme sa už vrátiť?“ opýtala sa.

„Hneď,“ odpovedal Joffrey. „Kúsok pred nami, tam, kde sa skrúca rieka, je bitevné pole. Presne tam môj otec zabil Rhaegara Targaryena. Tresol ho do hrude, prásk, rovno cez brnenie.“ Joffrey mávol pomyselným cepom, aby jej predviedol, ako k tomu došlo. „Potom strýko Jaime zabil starého Aerysa a otec sa stal kráľom. Čo je to za zvuk?“

Sansa tiež začula akési údery dreva o drevo, čo k nim doliehal z lesa. „Neviem,“ odpovedala, no znervóznilo ju to. „Joffrey, vráťme sa.“

„Chcem sa pozrieť, čo je to.“ Joffrey obrátil koňa smerom, odkiaľ prichádzal zvuk, a Sansa nemala na výber, musela ísť za ním. Zvuky boli čoraz hlasnejšie a zreteľnejšie, opäť počuli nárazy dreva o drevo, a ako sa približovali, pridávalo sa k nim aj dychčanie a občasné výkriky.

„Niekto tam je,“ povedala neisto Sansa. Zistila, že myslí na Lady, a v duchu si želala, aby tam vlčica bola s ňou.

„So mnou si v bezpečí,“ uistil ju Joffrey. Vytiahol z pošvy Leví zub. Keď sa oceľ obšuchla o kožu, zachvela sa. „Tadiaľto,“ povedal a zamieril ku skupinke stromov.

Na čistinke nad riekou našli chlapca a dievča, ako cvičia šermovanie. Namiesto mečov mali drevené palice, čo vyzerali ako poriská z metiel. Behali vo vysokej tráve a dychtivo sa na seba zaháňali. Chlapec bol starší, o hlavu vyšší a oveľa silnejší, a práve útočil. Dievča, útle stvorenie v špinavých kožených šatách, pred ním uhýbalo a zväčša sa jej darilo odrážať chlapcove výpady. Keď sa naňho pokúsila vrhnúť, zachytil jej palicu, vykryl úder a prudko jej švihol poriskom po prstoch. Vykríkla a pustila zbraň z ruky.

Princ Joffrey sa rozosmial. Chlapec sa obrátil, vyvalil oči a omráčený pustil palicu do trávy. Dievča sa naňho mračilo, fúkalo si poranené hánky, a Sansa si s hrôzou uvedomila, že je to jej sestra. „Arya?“ vykríkla neve­riacky.

„Choďte preč!“ vykríkla Arya so slzami v očiach. „Čo tu robíte? Nechajte nás!“

Joffrey pozrel na Aryu, na Sansu a znovu na Aryu. „Tvoja sestra?“ Sansa celá červená prikývla. Joffrey si obzeral chlapca. Bol celkom obyčajný, mal pehavú tvár s hrubými črtami a ryšavé vlasy. „A ty si kto, chlapče?“ opýtal sa veliteľským tónom a vôbec nebral na vedomie, že chlapec je od neho aspoň o rok starší.

„Mycah,“ hlesol chlapec. Spoznal princa a sklopil zrak. „Môj pane.“

„Je to mäsiarov syn,“ povedala Sansa.

„Môj priateľ!“ vyhŕkla ostro Arya. „Dajte mu pokoj.“

„Mäsiarov syn, ktorý sa chce stať rytierom, čo?“ Joffrey zoskočil z koňa s mečom v ruke. „Zober meč, mäsiarov syn,“ povedal s pobaveným pohľadom. „Uvidíme, aký si dobrý.“

Mycah stál ako prikovaný.

Joffrey kráčal k nemu. „No tak, zober si ho. Alebo bojuješ len s malými dievčatami?“

„Ona ma o to požiadala, pane,“ ospravedlňoval sa Mycah. „Ona to chcela.“

Sanse stačil jediný pohľad na Aryu, na jej červenú tvár, a vedela, že chlapec hovorí pravdu, ale Joffrey nemal náladu nič počúvať. Víno v ňom prebudilo dravosť. „Tak zdvihneš ten meč, alebo nie?“

Mycah pokrútil hlavou. „Je to len palica, pane. To nie je meč, je to len palica.“

„A ty si len mäsiarov syn, a nie rytier.“ Joffrey zdvihol Leví zub a priložil hrot Mycahovi na líce. Mäsiarov syn tam stál a triasol sa. „Vieš, že si udrel sestru mojej panej?“ Pritlačil a Mycahovi vytryskla spod oka jasná červená kropaj a pomaly mu stekala po líci.

„Prestaň!“ vykríkla Arya. Zdvihla palicu.

Sansa sa zľakla. „Arya, nemiešaj sa do toho!“

„Však mu neublížim… nie veľmi,“ povedal princ Aryi, pričom ani na okamih nespustil oči z mäsiarovho syna.

Arya sa vrhla k nim.

Sansa zosadla z kobyly, ale bola príliš pomalá. Arya mávala oboma rukami. Ozval sa hlučný praskot, drevo sa roztrieštilo na temene princovej hlavy, a potom sa pred zdeseným Sansiným pohľadom zbehlo všetko naraz. Joffrey stratil rovnováhu a otočil sa s ústami plnými nadávok. Mycah vzal nohy na plecia a upaľoval k lesu. Arya princa znovu udrela, ale tentoraz jej vyrazil zlomenú palicu Levím zubom. Vo vlasoch mal krv a oči mu horeli hnevom. Sansa kričala: „Nie, nie, prestaňte, obaja! Všetko ste pokazili!“ Ani jeden jej však nevenoval pozornosť. Arya zdvihla kameň a hodila ho Joffreymu do hlavy. Trafila však koňa a ušľachtilý hnedák sa vzopäl na zadné a rozbehol za Mycahom. „Dosť už! Prestaňte!“ kričala márne Sansa. Joffrey sa zahnal na Aryu mečom a začal jej nadávať, hovoril jej strašné slová a oplzlosti. Arya vystrašene ustupovala, Joffrey ju tlačil pred sebou k lesu, a tam ju mečom pritisol chrbtom k stromu. Sansa nevedela, čo robiť. Pre slzy dobre nevidela a bezmocne pozorovala celý výjav.

Potom sa popri nej mihla sivá škvrna a zrazu bola pri princovi a jej sestre Nymeria. Vyskočila a chmatla princovu ruku, v ktorej zvieral meč. Zbraň mu vypadla, vlčica ho zhodila na zem, a vzápätí sa obaja váľali v tráve. Nymeria cerila zuby a poskakovala, princ reval od bolesti. „Daj ho zo mňa dolu!“ vrieskal. „Daj ho dolu!“

Aryin hlas zapráskal ako bič. „Nymeria!“

Pravlčica pustila Joffreyho a pribehla k Aryi. Princ ležal v tráve, nariekal a pritláčal si na hruď zranenú ruku. Košeľu mal celú od krvi. Arya povedala: „Neublížila ti… nie veľmi.“ Zdvihla Leví zub zo zeme a zastala s ním nad princom.

Joffrey na ňu pozrel a vystrašene zakvílil. „Nie,“ prosíkal, „neubližuj mi. Poviem to mame.“

„Prestaň!“ okríkla Sansa sestru.

Arya sa otočila a celou silou vyhodila meč do vzduchu. V slnečných lúčoch sa zablysla modrá oceľ. Vyletel ďaleko nad rieku, prerazil hladinu a so žblnknutím zmizol vo vode. Joffrey zastonal. Arya sa rozbehla k svojmu koňovi s Nymeriou za pätami.

Keď odišli, Sansa pristúpila k princovi Joffreymu. Mal zatvorené oči a tr­ha­ne dýchal. Sansa si k nemu kľakla. „Joffrey,“ zavzlykala. „Ach, pozri, čo ti spravili, pozri sa na to. Môj úbohý princ. Neboj sa, zájdem do toho domu po pomoc.“ Natiahla ruku a jemne mu odhrnula z tváre hebké plavé vlasy.

Otvoril oči a pozrel na ňu, ale z očí mu sršala len nenávisť a hlboké pohŕdanie. „Tak si bež,“ zasipel. „A nedotýkaj sa ma.“





EDDARD


Už ju našli, môj pane.“

Ned sa rýchlo postavil. „Naši muži alebo Lannisterovi?“

„Jory,“ odpovedal jeho komorník Vayon Poole. „Nič sa jej nestalo.“

„Vďaka bohom,“ povedal Ned. Jeho muži hľadali Aryu celé štyri dni, ale kráľovnini zbrojnoši po nej pátrali tiež. „Kde je? Odkáž Jorymu, aby ju sem hneď priviedol.“

„Mrzí ma to, pane,“ začal Poole, „ale strážnici pri bráne boli Lannisterovi muži a okamžite informovali o jej príchode kráľovnú. Jory ju musel odviesť priamo pred kráľa a…“

„Doparoma aj so ženskou!“ zahrešil Ned a rozbehol sa k dverám. „Nájdi Sansu a ihneď ju priveď do prijímacej sály. Jej slová sa nám možno zídu.“ Červený od hnevu uháňal dolu schodmi vo veži. Prvé tri dni sám viedol pátraciu družinu a spal nanajvýš hodinu. Dnes ráno bol taký skleslý a unavený, že sa sotva držal na nohách, teraz sa však rozhneval ako ešte nikdy, a to mu dodalo energiu.

Keď kráčal cez hradné nádvorie, muži naňho pokrikovali, ale mal naponáhlo, a tak ich ignoroval. Najradšej by sa rozbehol, ale stále bol kráľovým pobočníkom a muž s jeho titulom musí dodržiavať dekórum. Uvedomoval si, že naňho pozerajú, šepkajú si a odhadujú, ako sa v tejto situácii zachová kráľova pravá ruka.

Hrad bol vlastne menšia pevnosť pol dňa jazdy na juh od Trojzubca. Kráľovská družina nebola u pána hradu sera Raymuna Darryho vítaná. Na oboch brehoch rieky hľadali Aryu a mäsiarovho syna. Hoci ser Raymun žil s kráľom v mieri, jeho rodina pri Trojzubci bojovala pod Rhaegarovými dračími zástavami a jeho traja starší bratia tam padli, na čo ani Robert, ani ser Raymun nikdy nezabudli. V neveľkom hrade vládla dusná, napätá atmosféra, keďže sa tam tiesnili kráľovi muži, Darryho verní, Lannisterovci a Starkovci.

Kráľ sa usadil v prijímacej sále sera Raymuna, a tam ho teraz Ned našiel. Keď otvoril dvere, v miestnosti bolo plno ľudí. Priveľa ľudí, pomyslel si; keby boli s Robertom sami, mohli by celú záležitosť priateľsky vyriešiť.

Robert sedel v Darryho vysokom kresle na opačnom konci sály a neprístupne sa mračil. Cersei Lannisterová a jej syn mu stáli po boku. Kráľovná objímala Joffreyho okolo pliec. Chlapec mal ruku ešte vždy obviazanú hodvábnymi šatkami.

Arya stála uprostred miestnosti s Jorym Casselom a zraky všetkých prítomných sa upierali na ňu. „Arya!“ zvolal Ned. Zamieril k nej a do kroku mu zvonili ostrohy na vysokých kožených čižmách, čo cvendžali na kamennej podlahe. Keď ho zbadala, vykríkla a rozvzlykala sa.

Ned si kľakol na koleno a zobral ju do náručia. Celá sa triasla. „Mrzí ma to,“ plakala. „Mrzí ma to, je mi to ľúto.“

„Viem,“ povedal. V jeho náručí bola taká maličká – iba drobné, útle diev­čatko. Nikto by nepovedal, že by mohlo narobiť také problémy. „Nie si zranená?“

„Nie.“ Špinavú tvár mala pokrytú šmuhami od sĺz. „Iba trochu hladná. Našla som nejaké bobule, ale nič iné.“

„Čoskoro dostaneš najesť,“ prisľúbil Ned. Postavil sa, aby sa mohol rozprávať s kráľom. „O čo tu ide?“ Obzeral sa, hľadajúc priateľské tváre. Okrem jeho vlastných mužov by sa dali zrátať na prstoch. Ser Raymun Darry si dával pozor na to, ako pôsobí. Na tvári lorda Renlyho pohrával úsmev, ktorý mohol znamenať čokoľvek, a starý ser Barristan vyzeral vážne; ostatní Lannisterovi muži sa tvárili nepriateľsky. Mali jediné šťastie, že medzi prítomnými nebol Jaime Lannister ani Sandor Clegan, ktorí viedli pátranie na sever od Trojzubca. „Prečo mi nikto nepovedal, že ste našli moju dcéru?“ spýtal sa Ned hlasom ozývajúcim sa miestnosťou. „Prečo ste mi ju hneď nepriviedli?“

Oslovil Roberta, ale odpovedala mu Cersei Lannisterová: „Ako sa opovažuješ rozprávať s kráľom takýmto tónom?“

Kráľ sa pri jej slovách zamrvil. „Ticho, žena!“ vyštekol a vystrel sa v kresle. „Prepáč mi, Ned. Nechcel som ju vystrašiť. Zdalo sa mi najlepšie pri­viesť ju sem, aby sme mohli celú záležitosť čo najskôr vyriešiť.“

„Akú záležitosť?“ opýtal sa Ned mrazivým hlasom.

Kráľovná vystúpila dopredu. „Vieš veľmi dobre akú, Stark. Tvoja dcéra napadla môjho syna. Spolu s mäsiarovým synom. To jej zviera mu chcelo odhryznúť ruku.“

„To nie je pravda,“ zvolala Arya. „Len ho uhryzla. Chcel ublížiť Mycahovi.“

„Joff nám povedal, čo sa stalo,“ pokračovala kráľovná. „Ty a ten mäsiarov chlapec ste sa bili palicami a ty si naňho nahuckala vlka.“

„Tak to nebolo,“ bránila sa Arya a do očí sa jej opäť tlačili slzy. Ned položil dcére ruku na plece.

„Presne tak to bolo!“ trval na svojom princ Joffrey. „Napadli ma a ona zahodila Leví zub do rieky!“ Ned si všimol, že na Aryu ani nepozrel.

„Klamár!“ vykríkla Arya.

„Mlč!“ zahriakol ju princ.

„Dosť!“ zahučal kráľ podráždeným hlasom a postavil sa. V sále sa rozhostilo ticho. Otočil hlavu s hustou bradou k Aryi. „Teraz nám povieš ty, čo sa stalo. Nezatajuj nič, hovor pravdu. Klamať kráľovi je vážny zločin.“ Potom pozrel na svojho syna. „Keď skončí, bude rad na tebe. Dovtedy však mlč.“

Keď začala Arya rozprávať svoju verziu, Ned počul, ako sa za ním otvorili dvere. Obrátil sa a videl, že Vayon Poole priviedol Sansu. Kým Arya hovorila, stáli ticho vzadu. Keď sa dostala k časti, kde hodila Joffreyho meč do vôd Trojzubca, Renly Baratheon sa rozosmial. Kráľ sa naježil. „Ser Barris­tan, odveďte môjho brata zo sály, skôr než sa zadusí od smiechu!“

Lord Renly sa ovládol. „Môj brat je príliš láskavý. Dvere nájdem aj sám.“ Poklonil sa Joffreymu. „Možno mi neskôr porozprávaš, ako sa deväťročnému dievčaťu, sotva väčšiemu ako myš, podarilo odzbrojiť ťa poriskom od metly a hodiť ti meč do rieky.“ Skôr než sa za ním zatvorili dvere, Ned počul, ako si zamrmlal: „Leví zub,“ a znovu sa zachichotal.

Keď začal princ Joffrey podávať vlastnú, úplne odlišnú verziu príbehu, bol bledý ako smrť. Len čo skončil, kráľ sa sťažka zdvihol z kresla – vyzeral, že by bol radšej niekde inde. „Do siedmich pekiel, čo si mám o tom myslieť? On hovorí jedno, ona druhé.“

„Neboli tam sami,“ ozval sa Ned. „Sansa, pristúp bližšie.“ Ned si vypočul jej verziu príbehu ešte v deň, čo zmizla Arya. Poznal pravdu. „Povedz nám, čo sa stalo.“

Jeho najstaršia dcéra váhavo predstúpila pred kráľa. Mala na sebe modré hodvábne šaty, lemované bielou stužkou, a na krku jej visela strieborná retiazka. Nádherne vyčesané husté zlatohnedé vlasy sa jej leskli ako zlato. Ostýchavo pozrela na sestru, potom na princa. „Neviem,“ odvetila plačli­vo – očividne by najradšej niekam zaliezla. „Nepamätám sa. Všetko sa zbehlo tak rýchlo, nevidela som…“

„Ty hnusoba!“ vykríkla Arya. Vyletela k sestre ako šíp, zvalila ju na zem a začala do nej búšiť päsťami. „Klamárka, klamárka, klamárka, klamárka!“

„Arya, prestaň!“ zakričal Ned. Jory ju odtiahol od sestry, keď zúrivo kopala okolo seba. Ned zdvihol Sansu, bola biela ako stena a celá sa triasla. „Nič ti nie je?“ opýtal sa, ale ona sa dívala na Aryu a otázku nevnímala.

„To dievča je rovnako divé ako to jej mizerné zviera,“ povedala Cersei Lannisterová. „Robert, chcem, aby si ju potrestal.“

„Do siedmich pekiel,“ zahrešil Robert. „Pozri na ňu Cersei. Veď je to len dieťa. Vari chceš, aby som ju dal hnať bičom po ulici? Dopekla, deti sa pobili. Hotovo. Nikomu sa nič nestalo.“

Kráľovná zúrila. „Joff bude mať na tele jazvy do konca života.“

Robert Baratheon pozrel na svojho prvorodeného syna. „Tak bude. Možno si z toho zoberie ponaučenie. Ned, dohovor svojej dcére, postaraj sa, aby bola potrestaná, a ja spravím to isté so svojím synom.“

„Rád, výsosť,“ povedal Ned s úľavou.

Robert už chcel odísť, ale kráľovná zjavne neskončila. „A čo pravlk?“ zakričala za ním. „Čo bude s tou potvorou, ktorá napadla tvojho syna?“

Kráľ sa zarazil a zamračil. „Na toho hlúpeho vlka som úplne zabudol.“

Ned pocítil, ako Arya zmeravela v Joryho náručí. Jory rýchlo prehovoril: „Po vlkovi sme nenašli ani stopy, výsosť.“

Nezdalo sa, že by Roberta správa zarmútila. „Nie? Tak to nechajte tak.“

Kráľovná zvýšila hlas: „Dám sto zlatých drakov tomu, kto mi prinesie jeho kožuch!“

„Drahá kožušina,“ zamrmlal Robert. „Ja s tým nechcem mať nič spoločné, žena. Plať si svoje hlúpe kožušiny lannisterovským zlatom.“

Kráľovná naňho chladno pozrela. „Nemyslela som si, že si taký lakomý. Kráľ, za ktorého som sa vydávala, by mi tú vlčiu kožu položil na posteľ ešte pred západom slnka.“

Robertovu tvár zatemnil hnev. „Hotové kúzlo – bez vlka.“

„My predsa vlka máme,“ povedala Cersei Lannisterová. Hovorila tichým hlasom a zelené oči jej víťazoslávne žiarili.

Chvíľu trvalo, kým pochopili jej slová; potom kráľ len podráždene pokrčil plecami. „Ako chceš. Nech to spraví ser Ilyn.“

„Robert, to predsa nemôžeš myslieť vážne,“ namietol Ned.

Kráľ nemal náladu na ďalšiu hádku. „Stačilo, Ned, už nechcem nič počuť. Pravlk je nebezpečné zviera. Skôr či neskôr sa vrhne na tvoju dcéru, tak ako sa ten druhý vrhol na môjho syna. Zožeň jej psa, bude to pre ňu lepšie.“

Vtedy konečne svitlo aj Sanse. Zdesene pozrela na otca. „Nemá na mysli Lady, však nie?“ V tvári mu našla odpoveď. „Nie!“ vykríkla. „Lady nie, Lady nikoho nepohrýzla, je dobrá…“

„Lady tam nebola,“ skríkla zúrivo Arya. „Dajte jej pokoj!“

„Zastavte ich,“ prosila Sansa otca, „nedovoľte im to, prosím, nebola to Lady, ale Nymeria, urobila to Nymeria, to predsa nemôžu, nebola to Lady, nesmú jej ublížiť, postarám sa, aby bola dobrá, sľubujem, sľubujem…“ Rozplakala sa.

Ned ju mohol len objať a držať, kým plakala. Pozrel na Roberta na opačnom konci miestnosti. Na starého priateľa, ktorý mu bol bližší než brat. „Prosím ťa, Robert. Pre lásku, ktorú ku mne cítiš. Pre lásku, ktorú si cítil k mojej sestre. Prosím!“

Kráľ naňho dlho hľadel, potom sa obrátil k svojej žene. „Preklínam ťa, Cersei!“ precedil s nenávisťou v hlase.

Ned vstal, jemne sa vyslobodil so Sansinho objatia. Únava posledných štyroch dní sa mu vrátila. „V tom prípade to urob sám, Robert,“ pove­dal chladným hlasom, ostrým ako oceľ. „Nájdi aspoň odvahu a urob to sám.“

Robert uprel na Neda prázdne oči a mlčky zamieril k dverám. Jeho kroky boli ťažké ako olovo. Sálu naplnilo ticho.

„Kde je ten pravlk?“ opýtala sa Cersei Lannisterová, keď jej manžel odišiel. Princ Joffrey sa vedľa nej usmieval.

„Zviera je uviazané vonku pred bránou, výsosť,“ neochotne odpovedal ser Barristan Selmy.

„Pošlite po Ilyna Payena.“

„Nie,“ povedal Ned. Obrátil sa k Jorymu. „Odveďte dievčatá do izieb a prineste mi Ľad.“ Slová ho pálili v hrdle, ale prinútil sa ich vyrieknuť. „Keď to už musí byť, urobím to sám.“

Cersei Lannisterová naňho podozieravo pozrela. „Ty, Stark? To je nejaký trik? Prečo by si to mal robiť ty?“

Všetci naňho hľadeli, ale Sansin pohľad ho pálil najväčšmi. „Pochádza zo severu. Zaslúži si lepšiu smrť ako mäsiarsku popravu.“

Keď odchádzal zo sály, pálili ho oči a v ušiach sa mu ozýval dcérin nárek. Pravlčie šteňa našiel tam, kde ho uviazali. Ned si k nemu na chvíľu prisadol. „Lady,“ oslovil ho nežne. Nikdy nevenoval pozoronosť menám, aké si deti vybrali pre svoje pravlky, ale keď sa naňho teraz pozeral, vedel, že Sansa si vybrala dobre. Lady bola najmenšie šteňa zo svorky, najkrajšie, najnežnejšie a najdôverčivejšie. Pozrela naňho jasnými zlatými očami a on ju pohladkal po hustej sivej srsti.

Potom mu Jory priniesol Ľad.

Keď bolo po všetkom, prikázal mu: „Vyber štyroch mužov a povedz im, aby odviezli telo na sever. Pochovajte ju v Zimovrese.“

„Tak ďaleko?“ opýtal sa ohromene Jory.

„Áno,“ prikývol Ned. „Túto kožu Lannisterka nedostane.“

Vykročil späť k veži, aby si konečne pospal, keď sa do brány vrútil Sandor Clegane, ktorý sa aj s družinou vrátil z pátrania.

Na chrbte jeho koňa viselo čosi ťažké, zabalené v zakrvavenej látke. „Po vašej dcére niet ani stopy, pobočník,“ zachripel Pes, „ale neprichá­dzame s prázdnymi rukami. Chytili sme jej miláčika.“ Natiahol sa za seba a zhodil náklad z konského chrbta. Mech dopadol na zem k Nedovým nohám.

Ned sa sklonil a stiahol látku, bál sa, čo povie Aryi, ale nebola to Nymeria. Bol to mäsiarov syn Mycah. Celé telo mal pokryté zaschnutou krvou. Úder, čo ho rozpáral takmer napoly od pliec až po pás, musel byť hrôzostrašný.

„Uštvali ste ho,“ povedal Ned.

V očiach v príšernej prilbe v tvare vycereného psa sa zablyslo. „Utekal.“ Pozrel Nedovi do tváre a zasmial sa. „Ale nie dosť rýchlo.“





BRAN


Zdalo sa mu, že takto padá už roky.

Leť, zašepkal hlas v temnote, ale Bran nevedel lietať, vedel iba padať.

Majster Luwin vyrobil malého chlapca z hliny, vypálil ho v peci, aby bol pevný a zároveň krehký, obliekol ho do Branových šiat a zhodil zo strechy. Bran si spomenul, ako sa pod múrom rozbil na márne kúsky. „Ale ja nikdy nespadnem,“ povedal a padal ďalej.

Zem bola tak ďaleko, že na ňu cez sivú hmlu, čo sa kúdolila okolo neho, len sťažka dovidel, cítil však, ako rýchlo padá, a vedel, čo naňho čaká tam dole. Dokonca ani v snoch človek nemôže padať donekonečna. Vedel, že sa prebudí tesne predtým, ako dopadne. Človek sa vždy preberie tesne predtým.

A čo ak nie? opýtal sa hlas.

Zem bola čoraz bližšie, hoci ešte vždy ďaleko, vzdialená tisícky míľ, ale bližšie než predtým. V temnote bola zima. Nebolo tam slnko ani hviezdy, len zem hlboko pod ním, čo sa približovala, aby sa na nej rozbil ako hlinená figúrka, bola tam sivá hmla a šepkajúci hlas. Najradšej by sa rozplakal.

Neplač. Leť.

„Ja neviem lietať,“ namietol Bran. „Naozaj, neviem…“

Ako vieš? Skúšal si to niekedy?

Bol to vysoký, tenký hlas. Bran sa poobzeral, aby zistil, odkiaľ prichádza. K zemi sa v špirálach rútil havran, len kúsok od jeho ruky. Sprevádzal ho pri páde. „Pomôž mi,“ povedal.

Snažím sa, odpovedal havran. Povedz, máš zrno?

Bran začrel do vrecka, ako sa temnota otáčala s ním závratnou rýchlosťou. Keď vytiahol ruku, pomedzi prsty sa mu do prázdnoty sypali zlaté zrnká. Padali spolu.

Havran mu pristál na ruke a začal zobať zrno.

„Si naozaj havran?“ opýtal sa Bran.

A ty naozaj padáš? odpovedal havran otázkou.

„Je to len sen,“ povedal Bran.

Naozaj? nedal sa havran.

„Keď dopadnem na zem, prebudím sa,“ oznámil Bran vtákovi.

Keď dopadneš na zem, zomrieš, zakrákal havran a zobal ďalej.

Bran pozrel dolu. Teraz videl pod sebou vrchy, na končiaroch svietili čiapočky snehu a v temných lesoch strieborné vlákna riek. Zatvoril oči a rozplakal sa.

To ti nepomôže, povedal havran. Už som ti hovoril, že musíš letieť, a nie plakať. Čo je na tom také ťažké? Ja to robím stále. Havran rozprestrel krídla a preletel Branovi okolo ruky.

„Ty máš krídla,“ namietol Bran.

A ty možno tiež.

Bran si ohmatal plecia, ale márne hľadal perie.

Existujú rôzne druhy krídel, povedal havran.

Bran si pozrel na ruky a nohy. Bol strašne vychudnutý, len kosť a koža. Bol vždy taký chudý? Snažil sa rozpamätať. Zo sivej hmly pred ním vystúpila tvár, žiarila ako zlato. „Čo nespravím pre lásku,“ povedala.

Bran vykríkol.

Havran zamával krídlami, zakrákal. To nie! kričal naňho. Na to zabudni, nepotrebuješ to, zabudni, zabudni! Pristál Branovi na pleci, ďobol doň a žia­rivá zlatá tvár zmizla.

Bran zrazu padal rýchlejšie. Sivá hmla naokolo svišťala, keď sa rútil k zemi. „Čo mi to robíš?“ opýtal sa plačlivo havrana.

Učím ťa lietať.

„Ja neviem lietať!“

Teraz lietaš.

„Ale ja padám!“

Každý let sa začína ako pád, povedal havran. Pozri dolu.

„Ja sa bojím…“

POZRI DOLU!

Bran pozrel dolu a zovrelo mu vnútornosti. Zem sa k nemu priam rútila. Dolu sa rozprestrel celý svet, tapiséria bieloby, hnede a zelene. Videl všetko tak jasne, že na chvíľu zabudol na strach. Videl celú ríšu a každého v nej.

Videl Zimovres z orlej perspektívy, veže, ktoré zhora pôsobia nedôstojne a rozložito, hradné múry ako tenké čiary na hnedej hline. Videl majstra Luwina, ako si na balkóne prezerá oblohu cez lesklú bronzovú trubicu a zamyslene si robí poznámky do knihy. Videl svojho brata Robba, ktorý bol vyšší a silnejší, ako si ho pamätal, nacvičovať na nádvorí šerm s mečom zo skutočnej ocele. Videl, ako prostoduchý Hodor zo stajní nesie nákovu do Mikkenovej kováčskej dielne a vyhadzuje si ju na plece tak ľahko ako iný muž balík sena. V srdci božieho hája si veľký čarostrom obzeral svoju tvár v hladine jazierka a jeho listy ševelili v chladnom vetre. Keď pocítil Branov pohľad, zdvihol oči od tichej vody a veľavravne sa naňho zadíval.

Pozrel na východ a uvidel galéru plaviacu sa vodami Ohryzka. Videl matku, ktorá sedela osamote v podpalubí a hľadela na čepeľ dýky pokrytú krvou, veslári sa silno opierali do vesiel a ser Rodrik sa nakláňal cez palubu, celý sa triasol a sťažka dýchal. Pred nimi sa zbierali olovené búrkové mraky, rozliehalo sa zlovestné hrmenie a čiernu oblohu bičovali blesky. Zvláštne, že oni to nevideli.

Pozrel na juh a zbadal modrozelené zvírené vody Trojzubca. Videl, ako sa otec háda s kráľom, a zazrel smútok na jeho tvári. Videl Sansu, ako v noci plače do vankúša, a spoznal Aryu, ktorá potichu sedela a strážila tajomstvá ukryté vo svojom srdci. Všade okolo nich boli tiene. Jeden, čierny ako sadze, mal psiu tvár. Ďalší mal na sebe lesklé zlaté brnenie a bol žiarivý a krásny ako slnko. Nad oboma sa vypínal obor v zbroji z kameňa, ale keď si otvoril priezor na prilbe, bola v ňom len tma a hustá čierna krv.

Zdvihol zrak a zahľadel sa do diaľky cez Úzke more do Slobodných miest, na zelené Dothracké more a ešte ďalej do Vaes Dothraku pod vrchom, do bájnych krajín za Nefritovým morom, do Assháj pri Tieňozemi, kde sa na slnku vyhrievali draci.

Nakoniec pozrel na sever. Videl Múr, čo žiaril ako modrý kryštál, a nevlastného brata Jona, ktorý spal sám v chladnej posteli a tvár mu bledla a tvrdla, ako sa z nej vytrácali spomienky na teplo. Zadíval sa ďalej za Múr, na nekonečné lesy zahalené snehom, zamrznuté pobrežie, veľké modro­biele rieky ľadu a mŕtve nížiny, kde nič nerástlo a nežilo. Putoval zrakom ďalej až na sever, k opone svetla na konci sveta, a potom za ňu. Nazrel do srdca zimy, vykríkol od strachu a na tvári ho pálili horúce slzy.

Teraz to už vieš, šepol havran, čo mu sedel na pleci. Teraz už vieš, prečo musíš žiť.

„Prečo?“ zvolal Bran, ktorý nič nechápal a ďalej padal.

Pretože zima sa blíži.

Bran pozrel na havrana na svojom pleci a havran naňho. Mal tri oči, a to tretie bolo plné hrôzostrašného poznania. Bran preniesol pohľad nadol. Teraz bol pod ním už len sneh, zima a smrť, zamrznutá pustatina, kde už čakali zubaté modrobiele veže z ľadu, aby ho objali. Rútili sa k nemu ako oštepy. Videl tam kosti tisícov ďalších rojkov, ktorí sa nabodli na ich hroty, a premkla ho bezútešná úzkosť.

„Môže byť človek statočný, ak sa tak veľmi bojí?“ počul vlastný hlas, tichý a vzdialený.

A otcov hlas mu odpovedal: „Iba vtedy môže prejaviť svoju statočnosť.“

Teraz, Bran, naliehal havran. Rozhodni sa. Leť, alebo zomrieš.

Smrť sa k nemu naťahovala, jačala a kričala.

Bran roztiahol ruky a letel.

Jeho neviditeľné krídla sa rozprestreli a vyniesli ho nahor. Strašné ľadové ihly ustupovali do hĺbky pod ním. Obloha nad ním sa otvorila. Bran vzlietol. Bolo to krajšie než lezenie. Bolo to lepšie než všetko ostatné. Svet sa pod ním zmenšoval.

„Ja letím!“ zvolal nadšene.

To som si všimol, poznamenal trojoký havran. Vzniesol sa do vzduchu, zamával mu krídlami pred tvárou, spomalil ho v lete a oslepil. Keď mu perie udrelo do tváre, zachvel sa. Havran ho silno ďobol a Bran pocítil náhlu pálčivú bolesť na čele medzi očami.

„Čo robíš?“ vykríkol.

Havran otvoril zobák, desivo zakrákal, sivá hmla okolo nich sa zachvela, zavlnila a roztrhla ako závoj, a on uvidel, že havran je v skutočnosti slúžka s dlhými čiernymi vlasmi, ktorú si odniekiaľ pamätal, zo Zimovresu, áno, presne tak, už si spomínal, a potom si uvedomil, že leží v Zimovrese na po­s­teli vysoko v nejakej studenej komnate vo veži, a tá čiernovlasá žena pustila na zem nádobu s vodou, čo sa rozbila, rozbehla sa dolu schodmi a kričala: „Prebral sa, prebral sa, prebral sa!“

Bran sa dotkol čela medzi očami. Miesto, kde ho ďobol havran, ho stále pálilo, ale nemal tam nič, ani krv, ani ranu. Doľahla naňho nesmierna slabosť a krútila sa mu hlava. Chcel sa postaviť, ale nešlo to.

A potom sa vedľa postele niečo mihlo a zľahka mu vyskočilo k nohám. Nič necítil. Do tváre mu hľadela dvojica žltých očí žiariacich ako slnko. Okno bolo dokorán a v miestnosti bola zima. Teplo, čo sálalo z vlka, ho však obklopilo ako horúci kúpeľ. Moje šteňa, uvedomil si Bran… Alebo nie? Bolo nejaké veľké. Natiahol sa k nemu, aby ho pohladil, ruka sa mu chvela ako list vo vetre.

Keď do miestnosti vtrhol jeho brat Robb, zadychčaný z behu hore schodmi, pravlk oblizoval Branovi tvár. Bran pokojne pozrel na Robba.

„Volá sa Leto,“ povedal.





CATELYN


Ohodinu by sme mali byť v Kráľovom prístave.“

Catelyn sa odvrátila od zábradlia a silene sa usmiala. „Vaši veslári nám urobili veľkú službu, kapitán. Každý dostane jeden strieborniak za odmenu.“

Kapitán Moreo Tumitis sa mierne poklonil. „Ste priveľmi štedrá, lady Starková. Je mi cťou prepravovať takú urodzenú dámu a pre nich je to najväčšia odmena.“

„Striebro si však zoberú tiež.“

Moreo sa usmial. „Ako si želáte.“ Plynulo hovoril spoločným jazykom, v ktorom sa len kde-tu objavil náznak tyrošského prízvuku. Povedal jej, že po mori sa plaví už tridsať rokov, najskôr bol veslárom, potom kormidelníkom a nakoniec sa stal kapitánom vlastnej obchodnej galéry. Búrlivá tanečnica, dvojsťažňová galéra so šesťdesiatimi veslami, bola jeho štvrtou loďou, najrýchlejšou zo všetkých.

Bezpochyby to bola najrýchlejšia loď v Bielom prístave, ktorá bola voľná, keď tam Catelyn a ser Rodrik Cassel dorazili po bezhlavom cvale na juh pozdĺž rieky. Tyrošania sú preslávení svojou lakomosťou a ser Rodrik ju prehováral, aby si najali rybársku šalupu z Troch sestier, ale Catelyn trvala na tom, že sa poplavia na galére, a dobre urobila. Takmer celou cestou fúkal silný protivietor a bez vesiel galéry by sa ešte vždy plahočili niekde za Prstami. Teraz namiesto toho vchádzali do Kráľovho prístavu – cieľa svo­jej cesty.

Tak blízko, pomyslela si. Pod plátennými obväzmi, kde sa jej do dlane zahryzla oceľ dýky, v prstoch jej pulzovala bolesť. Catelyn mala pocit, že tá bolesť je jej svedomím, aby náhodou nezabudla. Na ľavej ruke nedokázala zohnúť dva prsty a tie ostatné už nikdy nebudú také pohyblivé ako predtým. Iste, bola to malá cena za Branov život.

Vtedy vyšiel na palubu ser Rodrik. „Drahý priateľ,“ oslovil ho Mo­reo. Zelenú briadku mal upravenú do tvaru vidlice. Tyrošania majú radi pestré farby, dokonca aj na vlasoch či v brade. „Som rád, že je vám už lepšie.“

„Áno,“ prikývol ser Rodrik. „Už celé dva dni som nemal pocit, že chcem zomrieť.“ Poklonil sa Catelyn. „Moja pani.“

Naozaj už vyzeral lepšie. Bol, pravda, trošku chudší, ako keď vyplávali z Bieleho prístavu, ale už bol skoro vo svojej koži. Silné vetry v Ohryzku a rozbúrené Úzke more znášal zle a takmer spadol cez palubu, keď ich za Dračím kameňom nečakane zastihla búrka, podarilo sa mu však zachytiť lana a držal sa ho, kým ho traja Moreovi muži nezachránili a neodniesli do bezpečia v podpalubí.

„Kapitán mi práve oznámil, že naša cesta sa už končí,“ povedala.

Ser Rodrik sa rozpačito usmial. „Už?“ Bez veľkých bielych bokombrád vyzeral zvláštne; bol akýsi menší, stratil zápal a akoby o desať rokov zostarol. V Ohryzku sa radšej vydal napospas námorníckej britve, potom čo si tretí raz zašpinil bradu a fúzy, keď vracal do rozbúrených vôd.

„Nechám vás osamote, aby ste sa mohli porozprávať o svojich záležitos­tiach,“ povedal kapitán Moreo. Poklonil sa a odišiel.

Galéra letela po vode ako vážka, veslá sa dvíhali a klesali v súzvučnom rytme. Ser Rodrik sa oprel o zábradlie a zahľadel na pobrežie, čo míňali. „Nie som práve najchrabrejší ochranca.“

Catelyn sa mu zľahka dotkla ruky. „Sme tu, ser Rodrik, a sme živí a zdraví. To je jediné, na čom záleží.“ Siahla si pod plášť a stuhnutými prstami nahmatala dýku pripevnenú na páse. Zistila, že z času na čas sa jej musí dotknúť, aby sa upokojila. „Teraz musíme nájsť kráľovho zbrojmajstra a modliť sa, aby to bol dôveryhodný človek.“

„Ser Aron Santagar je samoľúby, ale čestný muž.“ Ser Rodrik si zdvihol ruku k tvári, aby si pohladil bradu, opäť však zistil, že žiadnu nemá. Zatváril sa rozpačito. „Možno dýku spozná… ale, pani, len čo vystúpime na pevninu, hrozí nám nebezpečenstvo. Niektorí ľudia na dvore by vás mohli spoznať.“

Catelyn zovrela pery. „Malíček,“ šepla. Pred očami mala jeho tvár; chlapčenskú tvár, hoci už dávno nebol mladý. Otec mu zomrel pred niekoľkými rokmi, takže dnes bol lordom Baelishom, hoci mu stále hovorili Malíček. Tú prezývku mu vymyslel jej brat Edmur kedysi dávno v Riavokrute. Skromné pozemky, kde stálo jeho sídlo, sa nachádzali na najmenšom výbežku Prstov a Petyr bol na svoj vek malý a útly.

Ser Rodrik si odkašľal. „Lord Baelish kedysi, hm…“ Odmlčal sa, pretože nevedel nájsť správne slová.

Catelyn bola povznesená nad jeho ohľaduplnosť. „Bol to chovanec môjho otca. Vyrastali sme spolu v Riavokrute. Ja som ho brala ako brata, ale jeho city voči mne boli… viac než súrodenecké. Keď oznámili, že sa vydám za Brandona Starka, Petyr sa chcel domôcť mojej ruky súbojom. Bolo to šialenstvo. Brandon mal dvadsať rokov a Petyr sotva pätnásť. Musela som Brandona uprosiť, aby ho nechal nažive. Petyr vyšiel zo súboja len s jazvou. Potom ho môj otec poslal preč. Odvtedy som ho nevidela.“ Nastavila tvár spŕške vody, akoby ostrý vietor mohol odviať aj spomienky. „Keď Brandona zabili, poslal mi do Riavokrutu list, ale ja som ho ihneď spálila, ani som ho nečítala. Vtedy som už vedela, že si ma namiesto Brandona zoberie Ned.“

Ser Rodrik si opäť prešiel prstami po neexistujúcej brade. „Malíček je teraz členom malej rady.“

„Vedela som, že to dotiahne ďaleko,“ povedala Catelyn. „Vždy bol bys­trý, už ako dieťa, ale bystrosť je jedna vec a múdrosť druhá. Bohvie, ako ho poznačili roky.“

Vysoko nad ich hlavami zakričal námorník z koša na sťažni. Kapitán Moreo vyliezol na palubu, začal chrliť rozkazy a na Búrlivej tanečnici sa roz­pútala zúrivá činnosť, len čo zbadali Kráľov prístav, rozprestierajúci sa na troch kopcoch.

Catelyn vedela, že pred tromi stovkami rokov na týchto kopcoch rástli lesy a na severnom brehu Čiernej vody, kde bol prúd silný a rieka hlboká, žilo len pár rybárov. Potom z Dračieho kameňa priplával Aegon Dobyvateľ. Vtedy sa jeho vojsko vylodilo na brehu a na najvyššom kopci postavilo prvú hrubú baštu z dreva a hliny.

Teraz sa mesto rozťahovalo po pobreží, kam len oko dovidelo; paláce, sady a sýpky, sklady z tehál, drevené obchody a krčmy, pohrebiská a nevestince, všetko nalepené na sebe. Dokonca aj z tej diaľky k nej doľahol hurhaj z rybieho trhu. Medzi budovami sa ťahali široké ulice lemované stromoradím, hrboľaté cesty a také úzke uličky, že by sa tam dvaja ľudia neobi­š­li. Na Visenyinom kopci sa vypínal Veľký Baleorov sept so siedmimi kryštálovými vežami. Na Rhaenysinom kopci za mestom stáli čierne múry Dračej nory, ktorej obrovský dóm sa zrútil a bronzová brána bola už stáročia zatvorená. Pomedzi ne viedla Ulica sestier, priama ako šíp. V diaľke sa dvíhali vysoké a pevné mestské hradby.

Nábrežie lemovali stovky mól a prístav bol preplnený loďami. Rybárske bárky na plavbu v hlbokých vodách aj riečne člny prichádzali a odchádzali, prievozníci na kompách premávali hore-dolu cez Čiernu vodu, odrážali sa žrďami, obchodné galéry vykladali tovar z Braavosu, Pentosu a Lysu. Catelyn zbadala kráľovninu prepychovú loď, čo kotvila vedľa rozložitej veľrybárskej lode z prístavu Ibben, s trupom čiernym od dechtu. O kúsok ďalej kotvili pri mólach štíhle zlaté bojové lode so zvinutými plachtami a desivými železnými baranidlami, obmývanými vodou.

A na to všetko dohliadala z výšok Aegonovho kopca Červená bašta; sedem obrovských valcovitých veží korunovaných železným cimburím, obrovský temný barbakán, siene s klenutými stropmi a kryté mosty, kasárne, temnica, sýpky, obrovské spojovacie múry medzi baštami prešpikované lukostreleckými strieľňami, všetko zo svetločerveného kameňa. Pevnosť dal postaviť sám Aegon Dobyvateľ. Dokončená bola za vlády jeho syna Maegora Krutého, ktorý dal vzápätí sťať hlavy všetkým kamenárom, tesárom a murárom, čo na nej pracovali. Zaprisahal sa, že len dračia krv môže poznať tajomstvá pevnosti Dračích pánov.

A napriek tomu boli teraz zástavy, čo viali z hradieb, zlaté, a nie čierne, a tam, kde kedysi chrlil oheň trojhlavý drak, teraz sa vypínal korunovaný jeleň Baratheonovcov.

Z prístavu práve vyplávala loď z Letných ostrovov, štíhla ako labuť, s vysokým sťažňom a obrovskými bielymi plachtami, do ktorých sa opieral vietor. Búrlivá tanečnica preplávala okolo nej a pomaly sa blížila k pobrežiu.

„Pani,“ ozval sa ser Rodrik, „kým som musel ležať, premyslel som postup. Nesmiete vstúpiť do hradu. Zájdem tam namiesto vás a privediem sera Arona na nejaké bezpečné miesto.“

Zatiaľ čo sa galéra blížila k mólu, pozorovala starého rytiera. Moreo vydával mužom príkazy v drsnej valýrčine, reči Slobodných miest. „Vystavili by ste sa rovnakému nebezpečenstvu ako ja!“

Ser Rodrik sa usmial. „Myslím, že nie. Pozrel som sa na seba do vody a sotva som sa spoznal. Bez brady a fúzov ma videla len moja matka, a tá je už štyridsať rokov mŕtva. Verím, že mi nič nehrozí, pani.“

Moreo vyštekol rozkaz. Šesťdesiat vesiel sa ako jedno zdvihlo nad hladinu, potom sa ponorili a zabrali opačným smerom. Galéra sa zastavila. Ďalší výkrik. Veslá sa vtiahli do trupu. Keď prirazili k mólu, Tyrošania vyskákali na breh a uviazali loď. Na palubu vybehol usmiaty Moreo. „Kráľov prístav, pani, ako ste prikázali, a môžem vás uistiť, že moja loď nikdy neplávala rýchlejšie a bezpečnejšie. Treba vám pomôcť odniesť veci na hrad?“

„Nejdeme na hrad. Azda by ste nám mohli odporučiť nejaký čistý pohodlný hostinec neďaleko rieky.“

Tyrošan si pohladil prstami zelené fúzy. „Moment. Poznám zopár miest, ktoré by mohli spĺňať vaše nároky. Ale najskôr, ak smiem, bol by som rád, keby ste mi vyplatili druhú polovicu sumy, na ktorej sme sa dohodli. A, samozrejme, tie strieborniaky navyše, ktoré ste nám tak láskavo prisľúbili. Myslím, že to bolo šesťdesiat strieborných.“

„Pre veslárov,“ pripomenula mu Catelyn.

„Ach áno, zaiste,“ prisvedčil Moreo. „Napadlo mi, že by som ich mohol uschovať u seba, kým sa nevrátime do Tyrošu. Pre ich ženy a deti. Keby ste im striebro dali tu, pani, prehrali by ho v kockách alebo strovili na nočné neresti.“

„Peniaze sa dajú minúť aj na horšie veci,“ poznamenal ser Rodrik. „Zima sa blíži.“

„Nech sa každý rozhodne sám,“ povedala Catelyn. „Striebro si zaslúžia. Ako ho minú, to už nie je moja starosť.“

„Ako poviete, pani moja,“ odpovedal Moreo, ukláňal sa a usmieval.

Catelyn vyplatila veslárov pre istotu sama, každému dala strieborniak a dvom, ktorí im vyniesli truhlice do polovice Visenyinho kopca do hostinca, čo im odporučil Moreo, pridala aj medenák. Bola to stará chajda v Úhorej uličke. Majiteľka hostinca – ohyzdná babizňa so škuľavým okom –, ktorá si ich nedôverčivo premerala, zahryzla do mince, čo jej dala Catelyn, aby sa ubezpečila, že nie je falošná. Izby však boli priestranné a vzdušné a Moreo odprisahal, že tam dostanú tú najchutnejšiu rybiu polievku v celých Siedmich kráľovstvách. Najlepšie však bolo, že hostinskú ani trochu ne­zaujímalo, kto sú jej hostia.

„Myslím, že bude najlepšie, ak vôbec nepôjdete do jedálne,“ povedal Catelyn ser Rodrik, keď sa zložili. Mal na sebe krúžkové brnenie, dýku a dlhý meč pod tmavým plášťom s kapucňou, ktorú si natiahol na hlavu. „Do zotmenia sa vrátim spolu so serom Aronom,“ sľúbil. „Teraz si odpočiňte, pani.“

Catelyn bola na smrť unavená. Mala za sebou dlhú vyčerpávajúcu plavbu a nebola už najmladšia. Z okna mala výhľad do uličky a na strechy a Čiernu vodu za nimi. Sledovala, ako sa ser Rodrik rýchlo vzďaľuje rušnými uličkami, a keď sa stratil v dave, rozhodla sa poslúchnuť jeho radu. Hoci matrac nebol vypchatý perím, ale slamou, okamžite zaspala.

Prebudilo ju naliehavé búchanie na dvere.

Prudko sa posadila. Strechy Kráľovho prístavu za oknom boli sfarbené dočervena od lúčov zapadajúceho slnka. Spala dlhšie, než mala v úmysle. Na dvere znovu ktosi zabúšil a cudzí hlas zvolal: „V mene kráľa, otvorte!“

„Chvíľočku,“ odpovedala. Zahalila sa do plášťa. Na stolíku vedľa postele ležala dýka. Zobrala ju do ruky a odhasprovala ťažké drevené dvere.

Muži, ktorí vtrhli dovnútra, mali na sebe čiernu krúžkovú zbroj a zlaté plášte mestskej hliadky. Ich veliteľ sa pri pohľade na dýku v jej ruke usmial a povedal: „To nebude potrebné, pani. Prišli sme, aby sme vás odprevadili do hradu.“

„Na čí príkaz?“ opýtala sa.

Ukázal jej stužku. Catelyn sa na chvíľu zastavilo srdce. Na pečati zo sivého vosku bol drozd. „Petyr,“ vydýchla. A tak skoro! Serovi Rodrikovi sa určite niečo stalo. Pozrela na veliteľa stráží. „Viete, kto som?“

„Nie, pani,“ odpovedal. „Pán Malíček nám len nariadil, aby sme vás k nemu priviedli a postarali sa o vašu bezpečnosť.“

Catelyn prikývla. „Mohli by ste počkať vonku, kým sa oblečiem?“

Umyla si ruky v mise a obviazala ich čistým plátnom. Keď sa snažila za­šnurovať si korzet a zaviazať olivovohnedý plášť okolo krku, prsty mala nešikovné a zvláštne cudzie. Ako sa Malíček dozvedel, že prišla? Ser Rodrik by mu to nikdy nepovedal. Hoci bol starý a tvrdohlavý, bol verný až za hrob. Žeby prišli neskoro a Lannisterovci sa do Kráľovho prístavu dostali pred nimi? Nie, keby to bola pravda, Ned by tu už bol tiež a vyhľadal by ju. Ale ako…?

Potom si spomenula. Moreo. Tyrošan vedel, kto sú aj kde bývajú, bodaj ho… Akiste mu za tú informáciu dobre zapaltili.

Priviedli jej koňa. Keď vyšli von, na uliciach sa práve rozsvecovali lampy a Catelyn v sprievode strážnikov v zlatých plášťoch na sebe cítila pohľady ľudí. Keď prišli k Červenej bašte, padacia mreža bola spustená a veľká brána na noc zatvorená, ale v oknách na hrade stále blikali svetlá. Strážnici nechali kone pred hradbami a zaviedli ju dovnútra úzkym vedľajším vchodom, odkiaľ vystúpila po nekonečnom schodisku do veže.

Bol sám, sedel za masívnym dreveným stolom. Niečo písal vo svetle olejovej lampy. Keď ju priviedli, odložil brko a pozrel na ňu. „Cat,“ šepol.

„Prečo ma sem priviedli?“

Vstal a rýchlo naznačil strážam, aby odišli. „Nechajte nás.“ Obrátil sa k nej. „Dúfam, že sa k tebe nesprávali zle,“ povedal hneď, len čo sa za mužmi zatvorili dvere. „Dostali jednoznačné príkazy.“ Všimol si obväzy na jej rukách. „Čo to máš…“

Catelyn si nevšímala nedokončenú otázku. „Nie som zvyknutá na to, aby ma k niekomu vodili ako nejakú slúžku,“ vyriekla ľadovým hlasom. „Keď si bol chlapec, vedel si, čo je slušnosť.“

„Vidím, že som ťa nahneval, pani moja. To som nemal v úmysle.“ Zatváril sa smutno. Pri pohľade naňho sa Catelyn vrátili spomienky. Vždy bol lišiak, ale keď niečo vyviedol, tváril sa kajúcne; bol v tom majster. Za tie roky sa vôbec nezmenil. Odjakživa bol malý, a aj v dospelosti bol od Catelyn o jeden, dva palce nižší. Bol štíhly a šľachovitý, mal ostré črty tváre, ktoré si pamätala, a usmievavé sivozelené oči. Teraz nosil krátku koziu briadku a vo vlasoch mal biele pramene, hoci len nedávno dovŕšil tridsiatku. Ladili so strieborným drozdom, čo mu zdobil plášť. Už ako dieťa mal slabosť pre striebro.

„Ako si sa dozvedel, že som v meste?“ opýtala sa.

„Lord Varys vie všetko,“ odpovedal s lišiackym úsmevom. „O chvíľu príde, ale chcel som sa s tebou najskôr stretnúť osamote. Už je to veľmi dávno, čo sme sa nevideli, Cat. Koľko je to rokov?“

Catelyn ignorovala jeho srdečnosť. Na srdci mala oveľa dôležitejšie veci. „Takže ma našiel kráľov Pavúk?“

Malíček zažmurkal. „Radšej mu tak nehovor. Je na to veľmi citlivý. Možno preto, že je eunuch. V tomto meste sa nikde nič nešuchne, aby o tom Varys nevedel. Vie aj o veciach, čo sa ešte ani nestali. Má svojich ľudí všade. Svojich vtáčikov, ako im hovorí. A jeden z nich sa dozvedel o tvojej návšteve. Našťastie Varys s tou informáciou prišiel najskôr za mnou.“

„Prečo práve za tebou?“

Pokrčil plecami. „A prečo nie? Som správca pokladnice a kráľov radca. Selmy a lord Renly sa vybrali na sever naproti Robertovi a lord Stannis do Dračieho kameňa, nechal ma tu len s majstrom Pycellom. Preto prišiel za mnou. Vždy som sa priatelil s tvojou sestrou Lysou a Varys to vie.“

„Vie Varys aj o…“

„Lord Varys vie o všetkom… pravda, nevie, prečo si prišla.“ Zdvihol obočie. „Čo vlastne robíš v meste?“

„Žena má právo na to, aby jej manžel chýbal, a keď matka zatúži po blízkosti svojich dcér, nikto jej to nemôže mať za zlé.“

Malíček sa zasmial. „Výborne, pani moja, ale nečakaj odo mňa, prosím, že ti uverím. Poznám ťa veľmi dobre. Akože znejú tie slová Tullyovcov?“

Vyschlo jej v hrdle. „Rodina, povinnosť, česť,“ odvetila upäto. Naozaj ju poznal veľmi dobre.

„Rodina, povinnosť, česť,“ zopakoval. „A pre všetky tie tri veci si mala zostať v Zimovrese, kam si ťa odviedol náš pobočník. Nie, pani moja, niečo sa stalo. Tvoj náhly príchod svedčí o istej naliehavosti. Dovoľ mi, prosím, aby som ti pomohol. Starí dobrí priatelia by si mali pomáhať.“ Jeho slová prerušilo tiché zaklopanie na dvere. „Ďalej,“ povedal Malíček.

Vošiel tučný navoňaný a napudrovaný muž s hlavou holou ako koleno. Mal na sebe vestu utkanú zo zlatých nití pod voľným rúchom z purpurového hodvábu a na nohách špicaté zamatové črievice. „Lady Starková!“ zvolal a zobral jej dlaň do rúk. „Je pre mňa nesmiernym potešením vidieť vás po toľkých rokoch.“ Mal mäkké vlhké dlane a dych mu voňal orgovánom. „Ach, vaše ruky, popálili ste sa, drahá pani? Prsty sú citlivé… Náš dobrý majster Pycelle vyrába vynikajúcu liečivú masť, mám po ňu poslať?“

Catelyn si jemne vytiahla prsty z jeho zovretia. „Ďakujem, pane, ale môj majster Luwin mi už zranenie ošetril.“

Varys naklonil hlavu. „S veľkým zármutkom som si vypočul správy o vašom synovi. Je ešte taký mladý. Bohovia sú krutí.“

„Na tom sa zhodneme, lord Varys,“ povedala. Oslovila ho tak len zo zdvorilosti, pretože bol členom rady, ale inak Varys nebol lordom ničoho, iba ak pánom pavúčej siete, majstrom svojich špehov.

Eunuch roztvoril mäkké dlane. „Dúfam, že sa zhodneme nielen na tom, drahá pani. Vášho manžela, nášho nového pobočníka, si veľmi vážim a viem, že obaja milujete kráľa Roberta.“

„Áno,“ prinútila sa odpovedať. „Určite.“

„Žiadneho kráľa tak veľmi nemilovali ako nášho Roberta,“ zavtipkoval Malíček. Prefíkane sa usmial. „Aspoň tak to počul lord Varys.“

„Milá pani,“ začal opatrne Varys, „v Slobodných mestách žijú muži so zázračnými liečivými schopnosťami. Stačí povedať, a hneď niektorého po­šlem za vaším drahým Branom.“

„Majster Luwin robí pre Brana, čo sa dá,“ odvetila. Nechcela sa rozprávať o Branovi, nie tu a s týmito mužmi. Malíčkovi dôverovala len sčasti a Varysovi vôbec. Neuvidia ju žialiť. „Lord Baelish tvrdí, že iba vďaka vám ma sem dali priviesť.“

Varys sa zachichotal ako dievčatko. „Ach áno. Moja vina. Dúfam, že mi odpustíte, spanilá pani.“ Sadol si do kresla a zložil ruky na kolenách. „Napadlo mi, či by sme vás mohli požiadať, aby ste nám ukázali tú dýku.“

Catelyn Starková pozrela neveriacky na eunucha. Je naozaj pavúk, pomyslela si zdesene, čarodejník alebo možno ešte niečo horšie. Vie o ve­ciach, o ktorých netuší nikto, ak, samozrejme… „Čo ste urobili serovi Rodrikovi?“ opýtala sa.

Malíček bol zmätený. „Pripadám si ako rytier, ktorý prišiel na bitevné pole bez kopije. O akej dýke hovoríte? Kto je ser Rodrik?“

„Ser Rodrik Cassel je zimovreský zbrojmajster,“ informoval ho Varys. „Ubezpečujem vás, lady Starková, že tomu dobrému rytierovi sa nič nestalo. Navštívil nás dnes popoludní. So serom Aronom Santagarom pobudli v zbrojnici a hovorili o akejsi dýke. Pri západe slnka vyšli z hradu a zamierili k tej hroznej diere, kde ste ubytovaní. Stále sú tam, popíjajú v hostinci a čakajú na váš návrat. Sera Rodrika veľmi rozrušilo, keď zistil, že tam nie ste.“

„Ako to všetko viete?“

„Zaspieval mi to vtáčik,“ povedal Varys s úsmevom. „Viem toho veľa, milá pani. Vyplýva to z povahy môjho povolania.“ Pokrčil plecami. „Tú dýku máte pri sebe, však?“

Catelyn vytiahla dýku spod plášťa a položila ju pred neho na stôl. „Tu je. Možno vám váš vtáčik zaspieva aj meno majiteľa.“

Varys zdvihol dýku a s prehnanou opatrnosťou prešiel palcom po ostrí. Vytryskla mu z neho krv, zhíkol a pustil zbraň.

„Opatrne,“ povedala Catelyn, „je veľmi ostrá.“

„Nič nie je ostrejšie než valýrska oceľ,“ povedal Malíček, keď si Varys začal cmúľať krvácajúci palec a pozeral na Catelyn s nemou výčitkou v očiach. Malíček zdvihol dýku a zovrel rukoväť. Vyhodil ju do vzduchu a potom chytil druhou rukou. „Je dokonale vyvážená. Chceš zistiť, komu patrí? Preto si prišla? Na to nepotrebuješ sera Arona, pani. Mala si prísť rovno za mnou.“

„A keby som prišla,“ odvetila, „čo by si mi povedal?“

„Povedal by som ti, že v Kráľovom prístave existuje len jedna takáto dýka.“ Chytil čepeľ medzi palec a ukazovák, zdvihol ju nad plece a hodil cez celú miestnosť naučeným pohybom zápästia. Zasiahla dvere, zabodla sa hlboko do dubového dreva a ešte chvíľu sa chvela. „Je moja.“

„Tvoja?“ To nedávalo zmysel. Veď Petyr nebol v Zimovrese.

„Až do turnaja na počesť menín princa Joffreyho,“ povedal, prešiel k dverám a vytiahol z nich dýku. „Stavil som ju v tjoste na sera Jaimeho, tak ako polovica dvora.“ Petyr sa rozpačito usmial, v tej chvíli vyzeral opäť ako chlapec. „Keď ho Loras Tyrell zhodil z koňa, mnohí z nás o čosi schudobneli. Ser Jaime prehral sto zlatých drakov, kráľovná prišla o smaragdový prívesok a ja som musel odovzdať svoju dýku. Jej výsosť dostala smaragdy späť, ale zvyšok si víťaz nechal.“

„Kto to bol?“ naliehala Catelyn, v ústach jej od strachu úplne vyschlo. V prstoch sa ozvala trhaná bolesť.

„Zmok,“ odpovedal Malíček a lord Varys pozoroval jej tvár. „Tyrion Lannister.“





JON


Na nádvorí sa rozliehalo rinčanie mečov.

Jon útočil a po hrudi pod čiernou vlnou, varenou kožou a krúžko­vým brnením mu stekal ľadový pot. Grenn sa zatackal dozadu a nemotorne sa bránil. Keď zdvihol meč, Jon sa sklonil a uštedril mu úder zozadu do nohy. Grenn takmer stratil rovnováhu. Keď švihol mečom zdola, Jon sekol zhora a preliačil mu prilbu. Keď sa ho snažil zasiahnuť zboku, Jon odrazil jeho meč a vrazil mu predlaktím v drôtenej košeli do pŕs. Grenn sa za­knísal a tvrdo dopadol do snehu. Jon mu vyrazil meč z ruky. Sekol ho po zápästí. Grenn vykríkol od bolesti.

„Dosť!“ Ser Alliser Thorne mal hlas ostrý ako valýrská oceľ.

Grenn si zvieral zápästie druhou rukou. „Ten bastard mi zlomil zápästie.“

„Ten bastard ti presekol podkolenné šľachy, rozčesol lebku a odsekol ruku. Tak by to aspoň vyzeralo, keby ste mali meče s ostrými čepeľami. Máš šťastie, že v Nočnej hliadke potrebujeme nielen prieskumníkov, ale aj stajníkov.“ Ser Alliser mávol na Jerena a Ropušiaka. „Zdvihnite Pratura, musí si zariadiť pohreb.“

Jon si zložil prilbu z hlavy, zatiaľ čo ďalší dvaja chlapci dvíhali Grenna. Mrazivý ranný vzduch ho príjemne chladil na tvári. Oprel sa o meč, zhlboka sa nadýchol a na chvíľu si dovolil tešiť sa z víťazstva.

„To je meč, nie starecká barla,“ napomenul ho stroho ser Alliser. „Bolia vás nohy, lord Snow?“

Jon to meno neznášal, bral ho ako urážku, ktorú mu ser Alliser uštedril, vždy keď mal príležitosť, od prvej chvíle, čo prišiel na výcvik. Chlapcom sa zapáčila a teraz ju počúval zo všetkých strán. Zasunul meč späť do pošvy. „Nie,“ odpovedal.

Thorne k nemu zamieril, jeho odev z lesklej čiernej kože pri chôdzi ticho vŕzgal. Bol to mohutný muž okolo päťdesiatky, driečny a pevný, s postriebrenými čiernymi vlasmi a ónyxovými očami. „A teraz pravdu!“ prikázal mu.

„Som unavený,“ priznal Jon. Ruky ho pálili od ťažkého meča, a teraz, keď sa boj skončil, začínal cítiť bolesť aj v pomliaždeninách, čo utŕžil.

„Si slaboch.“

„Vyhral som.“

„Nie. Pratur prehral.“

Ktorýsi chlapec sa zasmial. Jon vedel, že najlepšie bude mlčať. Porazil každého, koho proti nemu ser Alliser postavil, a predsa z toho nič nemal. Zbrojmajster ho stále častoval posmeškami. Jon dospel k záveru, že Thorne ho nenávidí; samozrejme, ostatných chlapcov neznášal ešte väčšmi.

„Nadnes stačilo,“ povedal im Thorne. „Na vašu neschopnosť dnes už nemám žalúdok. Keby po si nás niekedy prišli Iní, modlím sa, aby mali lukostrelcov, lebo vy ste dobrí iba ako terče pre šípy.“

Jon sa pobral za ostatnými do zbrojnice, ale kráčal sám. Často tu chodieval sám. V skupine, s ktorou trénoval, ich bolo takmer dvadsať, ale ani jedného z chlapcov nemohol nazvať priateľom. Väčšinou boli o dva, tri roky starší od neho, a predsa ani jeden nebol taký šermiar ako Robb v štrnástich rokoch. Dareon bol rýchly, ale bál sa, že ho zasiahnu. Pyp držal meč ako dýku, Jeren bol slabý ako baba, Grenn pomalý a ťarbavý. Halderove údery boli veľmi tvrdé, ale rútil sa vám rovno do rany. Čím viac času s nimi trávil, tým väčšmi nimi pohŕdal.

V zbrojnici zavesil meč v pošve na hák v kamennom múre. Chlapcov naokolo si nevšímal. Starostlivo si začal vyzliekať brnenie, koženú zbroj a prepotené vlnené oblečenie. V železných košoch na oboch koncoch dlhej miestnosti horelo uhlie, ale Jon sa triasol. Tu mu bola stále zima. O pár rokov úplne zabudne, aké je byť v teple.

Keď si obliekal šaty z hrubej čiernej látky, svoju každodennú rovnošatu, premohla ho náhla únava. Sadol si na lavicu a prstami zápasil so zapínaním na plášti. Taká zima, pomyslel si so spomienkou na vyhriate komnaty v Zimovrese, ktorého múrmi prúdila horúca voda ako krv ľudským telom. Na Čiernom hrade nebolo teplo; steny boli studené a ľudia ešte chladnejší.

Nikto ho nevaroval, že život v Nočnej hliadke bude takýto; nikto okrem Tyriona Lannistera. Zmok mu povedal pravdu cestou na sever, lenže vtedy už bolo neskoro. Jon premýšľal, či jeho otec vie, aký je Múr. Určite to vie, pomyslel si; a to ho bolelo ešte viac.

Dokonca aj strýko ho opustil a nechal na tomto chladnom mieste na konci sveta. Tu hore bol Benjen Stark úplne iným človekom. Ako prvý prie­skumník bol vo dne v noci s veliteľom Mormontom, s majstrom Aemonom a ďalšími vyššie postavenými dôstojníkmi, zatiaľ čo Jona zveril do nie práve láskavej starostlivosti sera Allisera Thorna.

Tri dni po príchode sa Jon dopočul, že Benjen Stark má veliť šiestim mužom na prieskumnej výprave do Prekliateho lesa. V ten večer zašiel za strýkom do veľkej jedálne obloženej drevom a prosil ho, aby ho zobral so sebou. Benjen rázne odmietol. „Toto nie je Zimovres,“ povedal a dýkou krájal mäso, čo si napichoval na vidličku. „Na Múre muž dostane len to, čo si vybojuje. A ty, Jon, nie si prieskumník, si len zelenáč, z ktorého ešte cítiť leto.“

Jon sa hlúpo bránil. „Na meniny budem mať pätnásť,“ namietol. „Budem už skoro dospelý.“

Benjen Stark sa zamračil. „Si chlapec a budeš ním, až kým ser Alliser nepovie, že si schopný stať sa členom Nočnej hliadky. Ak si myslíš, že starkovská krv ťa oprávňuje na nejaké ľahko získané výhody, mýliš sa. Keď sľubujeme vernosť Nočnej hliadke, vzdávame sa rodiny. Tvoj otec má miesto v mojom srdci, ale mojimi bratmi sú títo tu.“ Dýkou ukázal na mužov na­okolo, chladnokrvných členov Nočnej hliadky v čiernom.

Na druhý deň vstal Jon na svitaní, aby videl, ako strýko odchádza. Jeden jazdec, ohyzdný chlap, hulákal pri sedlaní hucula nejakú oplzlú odrhovačku a dych sa mu v chladnom rannom vzduchu zrážal na paru. Ben Stark sa na tom smial, ale pre synovca úsmev nenašiel. „Koľkokrát ti to mám opakovať, Jon? Porozprávame sa, keď sa vrátim.“

Keď Jon pozoroval strýka, ako odvádza koňa do ľadového tunela, spomenul si, čo mu povedal na kráľovskej ceste Tyrion Lannister. V duchu videl Bena Starka ležiaceho na snehu zmáčanom jeho krvou. Pri tej predstave mu prišlo zle. Čo sa to s ním deje? Potom sa pobral do svojej osamelej kutice a zaboril tvár do Duchovej hustej bielej srsti.

Ak má byť sám, nech je samota jeho brnením. V Čiernom hrade nebol žiadny boží háj, len malý sept s večne opitým septonom, Jon sa však nedokázal prinútiť k tomu, aby sa modlil k bohom, starým či novým. Keby boli skutoční, boli by rovnako krutí a neúprosní ako sama zima.

Chýbali mu jeho naozajstní bratia: malý Rickon s jasnými očkami, v ktorých iskrilo šibalstvo, keď ho prosil o nejakú sladkosť; Robb, jeho sok, najlepší priateľ a nerozlučný spoločník; Bran, tvrdohlavý a zvedavý, ktorý chcel všade chodiť za nimi a pridať sa k všetkému, čo s Robbom robili. Chýbali mu aj dievčatá, dokonca i Sansa, ktorá mu nikdy nepovedala inak ako „môj nevlastný brat“, pretože bola dosť stará, aby chápala význam slova bas­tard. A Arya… tá mu chýbala dokonca ešte väčšmi ako Robb, tá malá kostnatá potvorka s ustavične odretými kolenami, strapatými vlasmi a v otrhaných šatách, divá a vždy pripravená niečo vyparatiť. Arya akoby sa nikdy nedokázala poddať, presne tak ako on… a napriek tomu vedela Jona vždy rozo­smiať. Dal by všetko na svete za to, aby teraz mohol byť s ňou, aby jej mohol postrapatiť vlasy a pozerať, ako strúha grimasy, počuť, ako dokončuje vety zaňho.

„Zlomil si mi zápästie, ty bastard!“ oslovil ho nevľúdny hlas.

Jon zdvihol hlavu. Týčil sa nad ním Grenn s hrubým krkom a červenou tvárou, jeho traja kamaráti stáli za ním. Toddera, malého škaredého chlapca s nepríjemným hlasom, poznal. Všetci regrúti mu hovorili Ropušiak. Zvyšní dvaja boli chlapci, ktorých priviedol na sever Yoren, násilníci z Prstov. Ich mená zabudol. Keď sa dalo, vyhol sa im. Boli to surovci a bitkári, nemali v sebe ani zamak cti.

Jon vstal. „Keď pekne poprosíš, zlomím ti aj druhé.“ Grenn mal šestnásť rokov a bol od Jona o hlavu vyšší. Všetci štyria boli väčší než on, ale Jon sa ich nebál. Na nádvorí porazil všetkých.

„Možno my zlomíme jedno tebe,“ povedal jeden násilník.

„Tak to skúste.“ Jon sa načiahol za mečom, ale jeden chlapec ho chytil za ruku a skrútil mu ju za chrbtom.

„Chceš, aby sme pred Thornom vyzerali ako neschopní,“ obvinil ho Ropušiak.

„Boli ste neschopní ešte skôr, než som vás spoznal,“ odsekol Jon. Chlapec, ktorý ho držal za ruku, ju potiahol dohora. Jonovi prešla plecom prudká bolesť, ale nevykríkol.

Ropušiak pristúpil bližšie. „Lordík si otvára zobák,“ povedal. Prasacie očká sa mu zaleskli. „Zdedil si ho po mamičke, bastard? Čo bola zač, nejaká kurvička? Povedz nám, ako sa volala. Možno som si to s ňou párkrát rozdal.“ Zasmial sa.

Jon sa skrútil ako úhor a zo všetkých síl dupol na priehlavok chlapcovi, ktorý ho držal. Ten zajačal od bolesti a Jon bol voľný. Vrhol sa na Ropu­šiaka, sotil ho na lavicu, oboma rukami ho chytil pod krkom a začal mu trieskať hlavou do udupanej hliny.

Tí dvaja z Prstov ho z kamaráta stiahli a zhodili na zem. Grenn začal doňho kopať. Jon sa uhýbal pred údermi, keď v šere zbrojnice zaburácal hlas. „PRESTAŇTE! OKAMŽITE!“

Jon sa postavil. Vo dverách stál kováč Donal Noye a nahnevane na nich zazeral. „Na bitky máte nádvorie,“ povedal. „V zbrojnici nechcem vidieť žiadne naťahovačky, inak sa do nich zapojím, a ručím vám, že to sa vám nebude páčiť.“

Ropušiak sedel na zemi a s prehnanou starostlivosťou si ohmatával zátylok. Keď si pozrel na prsty, mal ich vlhké od krvi. „Chcel ma zabiť.“

„Presne tak. Videl som to,“ ozval sa jeden násilník.

„Mne zlomil zápästie,“ povedal Grenn a otrčil ruku Noyovi.

Kováč si zbežne prezrel zdvihnuté zápästie. „Pomliaždené. Možno narazené. Majster Aemon ti dá masť. Choď s ním, Todder, treba mu ošetriť aj hlavu. Vy ostatní sa vrátite do svojich ciel. Snow, ty tu zostaň.“

Jon sťažka dosadol na dlhú drevenú lavicu, keď ostatní odchádzali. Nevšímal si pohľady, čo naňho upierali, a tiché prísľuby pomsty, ktoré šepkali. V ruke mu pulzovala bolesť.

„Hliadka potrebuje každého muža,“ povedal mu Donal Noye, keď odišli. „Dokonca aj takého, ako je Ropušiak. Keď ho zabiješ, na cti ti to nepridá.“

V Jonových útrobách vzbĺkol prudký hnev. „Povedal, že moja matka je…“

„Kurva. Počul som. No a čo?“

„Lord Eddard nespáva s pobehlicami,“ povedal Jon ľadovým hlasom. „Jeho česť…“

„… mu nezabránila v tom, aby splodil bastarda. Alebo vari áno?“

Jonovi stemnela tvár od hnevu. „Môžem ísť?“

„Odídeš, až keď ti poviem.“

Jon zamračene zazeral na dym stúpajúci z ohrievadla, až kým ho Noye nechytil pod bradu a silnými prstami mu neotočil hlavu.

„Pozeraj sa na mňa, keď sa s tebou rozprávam, chlapče.“

Jon k nemu zdvihol zrak. Kováč mal hrudník ako sud piva a brucho, čo k nemu pasovalo. Mal plochý široký nos a stále vyzeral neoholený. Ľavý rukáv čiernej vlnenej tuniky mal pripnutý k plecu striebornou sponou v tvare meča. „Slová z tvojej matky pobehlicu nespravia. Bola, čo bola, a čokoľvek Ropušiak povie, na tom nič nezmení. Vieš, tu na Múre naozaj máme mužov, ktorých matky boli kurvy.“

Ale moja matka nie, pomyslel si zanovito Jon. O svojej matke nevedel vôbec nič; Eddard Stark o nej nikdy nehovoril. Napriek tomu o nej Jon z času na čas sníval a v duchu si vybavoval jej tvár. V jeho snoch bola krásna, urodzená a mala láskavé oči.

„Myslíš si, že to máš ťažké, keď si bastard urodzeného pána?“ pokračoval kováč. „Ten chlapec, Jeren, je bastard nejakého septona a Cotter Pyke nemanželský syn krčmárskej pobehlice. Teraz je veliteľom Východnej hliad­ky nad morom.“

„Čo ma je po tom!“ odsekol Jon. „Nezaujímajú ma, nezaujímate ma ani vy, ani Thorne, ani Benjen Stark, ani nikto iný. Nenávidím to tu. Je tu… je tu strašná zima.“

„Áno. Je tu chladno a podmienky na Múre sú kruté, tvrdé a zlé rovnako ako muži, čo po ňom chodia. Nie sú ako z rozprávok, čo ti rozprávala dojka. My kašleme na nejaké rozprávky aj na tvoju dojku. Tak to skrátka je, a ty tu budeš do konca života, presne ako my ostatní.“

„Do konca života,“ zopakoval Jon s trpkosťou v hlase. Kováč by mohol rozprávať o živote. On naozaj žil. Dal sa k čiernym bratom, až keď prišiel o ruku pri obliehaní Búrkového konca. Predtým bol majstrom kováčom Stannisa Baratheona, kráľovho brata. Prešiel Sedem kráľovstiev krížom-krážom; hodoval a užíval si, bojoval v stovkách bitiek. Vraj práve Donal Noye ukul kráľovi Robertovi bojové kladivo, ktorým z Rhaegara Targaryena na Trojzubci vyrazil život. Robil všetko, čo Jon nikdy neskúsi. Až neskôr, keď už mal vyše tridsať, utŕžil sekerou do pleca, rana sa mu zapálila a museli mu amputovať celú ruku. Zmrzačený Donal Noyle prišiel na Múr, až keď sa jeho život v podstate skončil.

„Áno, do konca života,“ prikývol Noyle. „Dlhého alebo krátkeho, to je na tebe, Snow. Ak pôjdeš cestou, ktorou kráčaš teraz, niektorý z tvojich bratov ti v noci podreže krk.“

„To nie sú moji bratia!“ vyštekol Jon. „Nenávidia ma, pretože som lepší než oni.“

„Nie. Nenávidia ťa, pretože sa správaš, akoby si bol lepší než oni. Keď na teba pozrú, vidia bastarda, ktorého vychovali na hrade a myslí si, že je malý lord.“ Kováč sa k nemu naklonil. „A ty nie si žiadny malý lord. Pamätaj si to. Si Snow, nie Stark. Si bastard a bitkár.“

„Bitkár?“ Jon sa tým slovom takmer zadusil. To nespravodlivé obvinenie mu takmer vyrazilo dych. „To oni sa na mňa vrhli pre nič za nič. Boli štyria na jedného.“

„Štyria, ktorých si na nádvorí ponížil. Štyria, ktorí sa ťa pravdepodobne boja. Sledoval som ťa, keď si šermoval. Pre teba to nie je tréning. Keby si mal ostrý meč, rozsekal by si ich na kusy; ty to vieš, ja to viem a vedia to aj oni. Nedávaš im šancu. Zahanbuješ ich. Si na to hrdý?“

Jon zaváhal. Vždy bol hrdý, keď zvíťazil. Prečo nie? Ale kováč mu chcel teraz zobrať aj tento pocit, a navyše to z jeho úst znelo, akoby sa do­púš­ťal niečoho neodpustiteľného. „Sú starší než ja,“ namietol na svoju obranu.

„Starší, väčší a silnejší. To je pravda. Dal by som krk na to, že zbrojmaj­ster v Zimovrese ťa naučil, ako máš bojovať proti väčším mužom. Kto to bol, nejaký starý rytier?“

„Ser Rodrik Cassel,“ odpovedal opatrne Jon. Napadlo mu, že je to pasca. Cítil, ako sa postupne okolo neho uzatvára.

Donal Noye sa naklonil tesne k nemu. „Nože sa nad tým zamysli, chlapče. Predtým ako prišli k serovi Alliserovi, nikdy žiadneho zbrojmajstra nevideli. Ich otcovia boli sedliaci, povozníci, pytliaci, kováči, baníci a veslári na obchodných galérach. Bojovať sa učili na palubách, v uličkách Starého mesta, v Lanniskom prístave, v zastrčených nevestincoch a krčmách na kráľovskej ceste. Možno sa cvičili pred príchodom sem v súbojoch s palicami, ale ver mi, že ani jeden nebol nikdy taký bohatý, aby si mohol dovoliť skutočný meč.“ Vážne naňho pozrel. „Tak ako ti teraz chutí víťazstvo, lord Snow?“

„Nehovorte mi tak!“ vyhŕkol Jon, ale jeho hnev už ochabol. Zrazu sa zahanbil, doľahol naňho pocit viny. „Nikdy som… Nemyslel som si…“

„Tak radšej začni myslieť,“ varoval ho Noye. „V opačnom prípade môžeš spávať s dýkou pri posteli. Teraz choď.“

Keď Jon odišiel zo zbrojnice, bolo takmer poludnie. Pomedzi oblaky začalo presvitať slnko. Obrátil sa k nemu chrbtom a pozrel nahor na Múr, ktorý sa modro leskol v slnečnom svetle ako kryštál. Dokonca aj po toľkých týždňoch ho pohľad naň napĺňal posvätnou úctou. Storočia vetrom naviatej špiny ho poškvrnili, obrúsili, pokryli jemným nánosom a často bol svetlosivý ako zatiahnutá obloha… ale keď sa od neho za jasného počasia odrážalo slnko, ožil a doslova svietil, kolosálny modrobiely útes, čo zaplnil polovicu oblohy.

„Najväčšia stavba, akú kedy vytvorili ľudské ruky,“ povedal Jonovi Benjen Stark na kráľovskej ceste, keď Múr uvideli z diaľky prvý raz. „A nepochybne aj tá najzbytočnejšia,“ dodal Tyrion Lannister s úškľabkom, ale dokonca aj on stíchol, keď prišli bližšie. Bolo ju vidieť zo vzdialenosti niekoľkých míľ ako svetlomodrú stuhu na severnom obzore, čo sa ťahala zo západu na východ a strácala sa v diaľke. Akoby všetkým hovorila – toto je koniec sveta.

Keď napokon zbadali Čierny hrad, drevené tvrdze a kamenné veže vyzerali ako detské kocky pohodené na snehu pod obrovským múrom z ľadu. Prastará pevnosť čiernych bratov nebola ako Zimovres, vôbec to nebol hrad. Nemala hradby, a preto nebolo možné brániť ju ani z juhu, ani z východu, ani zo západu; Nočnú hliadku zaujímal len sever a na severe sa vypínal Múr. Bol vysoký takmer sedemsto stôp, trikrát vyšší než najvyššie veže pevnosti, ktorú chránil. Strýko hovoril, že je taký široký, že by po ňom mohlo kráčať dvanásť jazdcov v plnej zbroji vedľa seba. Na stráži tam stáli ponuré obrysy obrovských katapultov a obrích drevených žeriavov, podobných kostrám veľkých vtákov, a pomedzi ne prechádzali muži v čiernom, drobní ako mravce.

Keď stál Jon teraz pred zbrojnicou s hlavou vyvrátenou nahor, pripadal si maličký ako v ten deň na kráľovskej ceste, keď videl Múr po prvýkrát. Múr bol už raz taký. Niekedy takmer zabudol, že je tam, ako človek zabúda na oblohu či zem pod nohami, ale boli chvíle, keď sa zdalo, že na svete neexis­tuje nič iné, len Múr. Bol starší ako Sedem kráľovstiev, a keď stál pod ním a díval sa hore, dostával z neho závrat. Cítil neskutočnú hmotnosť ľadovej masy, čo ho tlačila k zemi, akoby ho mala prigniaviť, a Jon vedel, že keby sa Múr zrútil, celý svet by sa zrútil spolu s ním.

„Čo je asi za ním?“ ozval sa známy hlas.

Jon sa obrátil. „Lannister. Nevidel som… Teda, chcel som povedať, myslel som si, že som sám.“

Tyrion Lannister, zababušený do kožušín, vyzeral ako medvieďa. „Niekedy je veľmi výhodné takto ľudí prekvapiť. Nikdy nevieš, čo sa môžeš dozvedieť.“

„Odo mňa asi nič,“ povedal Jon. Odkedy pricestovali, stretával trpaslíka zriedka. Lannister bol ako kráľovnin brat čestným hosťom Nočnej hliadky. Veliteľ mu prepustil svoje komnaty v Kráľovej veži – ktorá sa tak len volala, hoci ju už viac než sto rokov žiadny kráľ nenavštívil – a Lannister večeral pri Mormontovom stole. Vo dne sa prechádzal po Múre a v noci hral kocky a pil so serom Alliserom, Bowenom Marshom a ďalšími dôstojníkmi.

„Ach, ja sa učím, kade chodím.“ Trpaslík ukázal hrčovitou vychádzkovou palicou na Múr. „Ako som už povedal… Prečo, keď jeden postaví múr, druhý chce hneď vedieť, čo je za ním?“ Naklonil hlavu nabok a uprel na Jona svoje čudné oči. „Chcel by si vedieť, čo je na druhej strane, však?“

„Nemôže to byť nič zvláštne,“ povedal Jon. Najradšej by chodil na výpravy s Benjenom Starkom, prenikal hlboko do tajomstiev a záhad Prekliateho lesa, bojoval s divochmi Mancea Nájazdníka a bránil ríšu pred Inými, ale tu bolo lepšie nehovoriť o veciach, po ktorých človek túži. „Prieskumníci tvrdia, že sú tam len lesy, vrchy, zamrznuté jazerá a záľaha snehu a ľadu.“

„A zmoky a ostrozubce,“ dodal Tyrion. „Nezabúdajme na ne, lord Snow, načo by tu inak stál ten vysoký múr?“

„Nehovorte mi lord Snow.“

Trpaslík zdvihol obočie. „Bol by si radšej, keby ti hovorili Zmok? Ukáž im, že ich slová ti ubližujú, a už nikdy sa urážok nezbavíš. Keď ti chcú dať prezývku, prijmi ju za svoju. Potom ti už neublížia.“ Mávol palicou. „Poď so mnou. V jedálni budú podávať nejaký odporný vývar a mne by miska niečoho teplého padla dobre.“

Aj Jon bol hladný, a tak sa pobral s Lannisterom. Spomalil, aby sa pri­spôsobil trpaslíkovej čudesnej kolísavej chôdzi. Zdvihol sa vietor a počuli, ako staré drevené stavby naokolo praskajú a kdesi búcha okenica, ktorú niekto zabudol zatvoriť. Raz sa ozvalo tlmené žuchnutie, keď sa zo strechy skĺzla snehová prikrývka a pristála kúsok od nich.

„Nikde nevidím tvojho vlka,“ povedal Lannister.

„Uviazal som ho v starých stajniach, keď som cvičil šerm. Všetky kone sú teraz vo východných stajniach, takže tam má pokoj. Inak je so mnou. Spávam v cele v Hardinovej veži.“

„V tej so zrúteným cimburím, však? Povaľujú sa pod ňou popadané kamene a nakláňa sa ako náš vznešený kráľ po celonočnej pitke. Myslel som si, že tam nikto nebýva.“

Jon pokrčil plecami. „Nikoho nezaujíma, kde spávate. Väčšina starých strážnych veží je prázdna, môžete si vybrať kuticu, akú len chcete.“ Kedysi bývalo na Čiernom hrade päťtisíc bojovníkov s koňmi, služobníctvom a zbraňami. Teraz bol domovom ani nie desatiny z toho počtu a niektoré jeho časti sa rozpadali.

Tyrion Lannister sa rozosmial a od úst mu v mrazivom vzduchu stúpali biele obláčiky pary. „Musím tvojmu otcovi povedať, aby uväznil viac kamenárov, skôr než sa tá veža zrúti.“

Jon z jeho slov vycítil posmech, ale nemalo zmysel popierať očividnú pravdu. Nočná hliadka vystavala pozdĺž Múru devätnásť veľkých pevností, ale len tri z nich boli obývané: Východná hliadka na sivom vetrom ošľahanom pobreží, Tieňová veža vysoko v horách, kde sa Múr končil, a medzi nimi stál Čierny hrad na konci kráľovskej cesty. V ostatných pevnostiach už nikto nebýval, boli to opustené, strašidelné miesta, kde studené vetry hvízdali v čiernych oknách a po hradbách sa prechádzali duchovia mŕtvych.

„Radšej bývam sám,“ pokračoval zanovito Jon. „Ostatní sa Ducha boja.“

„Bystrí chlapci,“ povedal Lannister a zmenil tému. „Hovorí sa, že tvoj strýko je preč akosi pridlho.“

Jon si spomenul na svoje želanie, na predstavu v hneve, ako Benjen Stark leží v snehu mŕtvy, a rýchlo sa odvrátil. Trpaslík dokázal často vycítiť tie najskrytejšie pohnútky a Jon nechcel, aby mu v očiach videl vinu. „Sľúbil, že sa vráti na moje meniny,“ pripustil. No jeho meniny prišli a odišli bez povšimnutia pred dvoma týždňami. „Hľadali sera Waymara Roycea, jeho otec je banderiálnym pánom lorda Arryna. Strýko Benjen povedal, že možno budú musieť zájsť k Tieňovej veži. To znamená až do hôr.“

„Počul som, že v poslednom čase sa stratilo veľa dobrých prieskumníkov,“ povedal Lannister, keď vystupovali po schodoch do jedálne. Usmial sa a otvoril dvere. „Možno sú tento rok zmoky zákernejšie než zvyčajne.“

Sieň bola obrovská a chladná, aj napriek tomu, že vo veľkom kozube praskal oheň. V krove vysokého stropu hniezdili vrany. Jon počul ich krákanie nad hlavou, keď si bral misku s vývarom a skyvu čierneho chleba od brata, čo mal službu v kuchyni. Grenn, Ropušiak a ďalší sedeli na lavici na najteplejšom mieste, smiali sa a okrikovali hrubými hlasmi. Jon sa na nich na chvíľu zamyslene zadíval. Potom si vybral miesto na opačnom konci siene, ďaleko od ostatných stravníkov.

Tyrion Lannister si sadol oproti nemu a nedôverčivo ovoňal jedlo. „Ovos, cibuľa, mrkva,“ zamrmlal. „Niekto by mal kuchárovi povedať, že repa nie je mäso.“

„Je to vývar z baraniny.“ Jon si stiahol rukavice a zohrieval si dlane nad parou stúpajúcou z misky. Len čo mu tá vôňa udrela do nosa, začali sa mu v ústach zbiehať slinky.

„Snow!“

Spoznal hlas Allisera Thorna, ale zachytil v ňom zvláštny tón, aký ešte nikdy nepočul. Obrátil sa.

„Chce ťa vidieť veliteľ. Hneď a zaraz!“

Jon na chvíľu zmeravel, nedokázal sa ani pohnúť. Prečo ho chce vidieť veliteľ? Dozvedeli sa niečo o Benjenovi, pomyslel si náhle, je mŕtvy, jeho predstava sa naplnila. „Ide o môjho strýka?“ vyhŕkol. „Je v poriadku? Vrátil sa?“

„Veliteľ nie je zvyknutý čakať,“ znela odpoveď sera Allisera. „A ja nie som zvyknutý na to, aby nejaký bastard spochybňoval moje rozkazy.“

Tyrion Lannister skĺzol z lavice. „Prestaňte, Thorne. Iba čo chlapca vystrašíte.“

„Nemiešajte sa do vecí, do ktorých vás nič nie je, Lannister. Nemáte tu čo robiť.“

„Mám však čo robiť na dvore,“ odvetil s úsmevom trpaslík. „Slovko do správnych uší, a kým sa k vám dostane na výcvik nejaký chlapec, zomrieš ako zatrpknutý starec. Teraz povedz Snowovi, prečo sa s ním chce Starý medveď rozprávať. Ide o jeho strýka?“

„Nie,“ odpovedal ser Alliser. „O niečo úplne iné. Dnes ráno priletel havran zo Zimovresu so správou o jeho bratovi,“ potom sa opravil, „nevlastnom bratovi.“

„Bran,“ šepol Jon a prudko vstal. „Niečo sa stalo Branovi.“

Tyrion Lannister mu položil dlaň na ruku. „Jon,“ povedal, „veľmi ma to mrzí.“

Jon ho však ani nepočul. Striasol jeho ruku, rýchlo vykročil z jedálne, a keď prišiel k dverám, rozbehol sa. Utekal k veliteľskej veži, brodil sa závejmi starého snehu. Strážnik ho vpustil, schody veže bral po dvoch. Keď vtrhol do veliteľovej svetlice, mal premočené čižmy, vyvalené oči a sťažka dýchal. „Bran,“ povedal na konci s dychom. „Čo píšu o Branovi?“

Jeor Mormont, veliteľ Nočnej hliadky, bol nevrlý starec s obrovskou holou hlavou a strapatou šedivou bradou. Na pleci mu sedel krkavec, ktorého kŕmil zrnkami kukurice. „Povedali mi, že vieš čítať.“ Striasol krkavca, ten zamával krídlami a preletel k oknu, kde sa usadil a prizeral sa, ako Mormont vyťahuje z opaska zvitok papiera a podáva ho Jonovi. „Zrno,“ zakrákal chrapľavo vták, „zrno, zrno.“

Jon prešiel prstom po obrysoch pravlka na bielom vosku rozlomenej pečate. Spoznal Robbov rukopis, ale písmená akoby sa rozpíjali a rozbiehali na všetky strany, keď sa ich snažil prečítať. Uvedomil si, že plače. A potom, cez slzy, pochopil význam slov a zdvihol hlavu. „Prebral sa,“ vydýchol. „Bohovia mu vrátili život.“

„Život mrzáka,“ povedal Mormont. „Je mi ľúto, chlapče, prečítaj si zvyšok.“

Pozeral na tie slová, ale nezáležalo mu na nich. Na ničom nezáležalo. Bran žije. „Môj brat žije,“ povedal Mormontovi. Veliteľ pokrútil hlavou, nabral za hrsť obilia a zapískal. Krkavec mu zlietol na plece a zakrákal: „Žije, žije!“

Jon upaľoval dolu schodmi s úsmevom na tvári a s Robbovým listom v ruke. „Môj brat bude žiť,“ zvestoval strážnikom. Tí na seba len nechápavo pozreli. Vtrhol do jedálne, kde Tyrion Lannister dojedal večeru. Chytil trpaslíka pod pazuchy, zdvihol ho do výšky a zakrútil sa s ním. „Bran bude žiť!“ jasal. Lannister vyzeral ohromený. Jon ho zložil na zem a podal mu papier. „Tu, čítajte,“ povedal.

Ostatní sa zhŕkli okolo nich a zvedavo pozerali. Jon si všimol, že Grenn stojí len pár stôp od neho. Ruku mal obviazanú hrubým plátnom. Vyzeral nervózny a ustráchaný, vôbec nie hrozivý. Jon k nemu podišiel. Grenn cúvol a zdvihol ruky. „Nepribližuj sa ku mne, bastard.“

Jon sa naňho usmial. „Mrzí ma to zápästie. Robb raz použil rovnaký výpad proti mne, lenže s dreveným mečom. Bolelo to ako sedem pekiel, ale teba to asi bolí ešte viac. Ak chceš, ukážem ti, ako sa brániť pred takým výpadom.“

Alliser Thorne ho začul. „Lord Snow by mi chcel prebrať miesto.“ Zaškeril sa. „Skôr naučím vlka žonglovať než ty tohto pratura šermovať.“

„Prijímam vašu výzvu, ser Alliser,“ povedal Jon. „Ducha by som celkom rád videl žonglovať.“

Jon počul, ako Grenn od prekvapenia zatajil dych. Rozhostilo sa ticho.

Potom sa Tyrion Lannister rozosmial. Pripojili sa k nemu traja čierni bratia pri vedľajšom stole. Postupne sa rozosmiali všetci v jedálni, dokonca aj kuchári. Hore v krove sa zamrvili vtáky a nakoniec sa rozosmial aj Grenn.

Ser Allister ani na chvíľu nespustil oči z Jona. Zatiaľ čo sa všetci naokolo chytali za bruchá od smiechu, on sa mračil a ruku, v ktorej zvykol držať meč, zaťal do päste. „Dopustil si sa poľutovaniahodného omylu, lord Snow,“ vyhlásil nakoniec trpkým tónom nepriateľa.





EDDARD


Eddard Stark prešiel koňmo vysokou bronzovou bránou Červenej bašty celý ubolený, unavený, hladný a podráždený. Sníval o dlhom horúcom kúpeli, chutnej pečienke a matraci z peria, keď mu kráľov komorník oznámil, že veľmajster Pycelle zvolal naliehavé zasadnutie malej rady. Čestná účasť pobočníka sa vyžaduje, len čo to bude možné. „Možné to bude zaj­tra ráno,“ odsekol Ned, keď zosadol z koňa.

Komorník mu zložil hlbokú poklonu. „Ospravedlním vás pred členmi rady, pane.“

„Nie, do pekiel,“ zahromžil Ned. Nebolo by dobré, keby radu urazil ešte skôr, než sa náležite zhostí svojej funkcie. „Prídem za nimi. Dajte mi len chvíľu, aby som sa mohol prezliecť do vhodnejšieho odevu.“

„Áno, pane,“ prikývol komorník. „Máte k dispozícii komnaty, ktoré patrili lordovi Arrynovi vo Veži pravej ruky, ak vám to vyhovuje. Mám tam dať odniesť veci?“

„Ďakujem,“ povedal Ned, stiahol si jazdecké rukavice a zastrčil ich za opasok. Bránou prechádzali ďalší členovia jeho družiny. Keď uvidel svojho komorníka Vayona Poola, zakričal naňho: „Zdá sa, že ma potrebujú v rade. Dohliadnite na to, aby sa moje dcéry ubytovali, a poproste Joryho, aby im pomohol s vybaľovaním. Arya sa za žiadnu cenu nesmie vybrať na prie­skum.“ Poole sa poklonil. Ned sa znovu obrátil ku kráľovmu komorníkovi. „Moje vozy sú ešte stále niekde v uliciach mesta, potrebujem nejaké vhodné oblečenie.“

„Bude mi potešením,“ odvetil komorník.

A tak Ned, unavený ako pes a oblečený v požičaných šatách, ráznym krokom vošiel do zasadacej sály, kde už čakali ďalší štyria členovia malej rady.

Sála bola bohato vyzdobená. Podlahy namiesto trstiny zakrývali myrské koberce a v kúte na vyrezávanom paraváne ožili stovky bájnych zvierat z Letných ostrovov, namaľované žiarivými farbami. Steny boli ovešané tapisériami z Norvosu, Qohoru a Lysu a dvere strážila dvojica valýrskych sfíng s očami z leštených granátov, zasadených do tvárí z čierneho mramoru.

Len čo Ned vstúpil, oslovil ho radca, ktorého nemal rád – eunuch Varys: „Lord Stark, bol som veľmi zarmútený, keď som sa dozvedel o ťažkostiach, čo vás postretli na kráľovskej ceste. Všetci sme zašli do septu, aby sme za princa Joffreyho zapálili sviečku. Modlil som sa za jeho skoré uzdravenie.“ Na mieste, kde sa jeho ruka dotkla Nedovho rukáva, zostala škvrna od púdru a sám eunuch smrdel nepríjemne a sladko ako kvety na hrobe.

„Vaši bohovia vás vyslyšali,“ odpovedal Ned chladne, no zdvorilo. „Princov stav sa zlepšuje.“ Vyslobodil sa z eunuchovho zovretia a prešiel cez sieň k paravánu, kde stál lord Renly a potichu sa rozprával s malým mužom, ktorým nemohol byť nikto iný ako Malíček. Keď Robert získal trón, Renly mal osem rokov, ale vyrástol z neho muž natoľko podobný svojmu bratovi, až to Neda vyvádzalo z miery. Vždy keď ho zbadal, mal pocit, že čas sa vrátil a pred ním stojí Robert, čerstvý víťaz bitky na Trojzubci.

„Vidím, že ste prišli v zdraví, lord Stark,“ povedal Renly.

„Vidím, že ty tiež,“ odpovedal Ned. „Musíš mi odpustiť, ale niekedy vyzeráš ako zrkadlový odraz svojho brata Roberta.“

„Úbohá napodobenina,“ povedal Renly a pokrčil plecami.

„Ale oveľa lepšie oblečená,“ zavtipkoval Malíček. „Lord Renly minie na oblečenie viac ako polovica dvorných dám.“

Zrejme to bola pravda. Lord Renly mal na sebe tmavozelený zamatový doublet s tuctom vyšívaných zlatých jeleňov. Okolo pliec mal jemne nariasený krátky plášť zo zlatohlavu, zopnutý smaragdovou brošňou. „Existujú aj horšie zločiny,“ povedal so smiechom Renly. „Napríklad to, ako sa oblie­kate vy.“

Malíček ignoroval narážku. Premeriaval si Neda s úsmevom na perách, hraničiacim s bezočivosťou. „Už niekoľko rokov dúfam, že sa konečne stretneme, lord Stark. Lady Catelyn vám o mne určite rozprávala.“

„Áno,“ prisvedčil Ned chladno. Malíčkova zlomyseľná arogantná poznámka ho podráždila. „Pokiaľ je mi známe, dobre ste sa poznali s mojím bratom Brandonom.“

Renly Baratheon sa zasmial. Varys sa k nim prišuchtal v mäkkých črieviciach, aby počul, o čom sa rozprávajú.

„Až pridobre,“ povedal Malíček. „Stále nosím symbol jeho náklonnosti ku mne. Aj Brandon o mne rozprával?“

„Často a zápalisto,“ odpovedal Ned v nádeji, že tým sa téma uzavrie. Nemal trpezlivosť na hru, ktorú hrali, na tieto slovné súboje.

„Ja by som povedal, že vám Starkovcom teplo nerobí dobre,“ poznamenal Malíček. „Tu na juhu sa hovorí, že ste stvorení z ľadu, a keď zídete pod Hrdlo, roztopíte sa.“

„Neplánujem sa tak skoro roztopiť, lord Baelish. Na to sa môžete spoľahnúť.“ Ned prešiel k stolu a povedal: „Majster Pycelle, dúfam, že sa máte dobre.“

Veľmajster sa placho usmial spoza vrchstola. „Dosť dobre na muža v mojom veku, pane,“ odpovedal, „hoci sa, bohužiaľ, rýchlo unavím.“ Širokú holú kupolu čela nad láskavou tvárou mu lemovali chumáčovité pramene bielych vlasov. Jeho majstrovská reťaz nebola ako kovový náhrdelník, aký nosil Luwin, ale dva tucty ôk spojených do masívnej kovovej reťaze, čo mu spočívala na hrudi. Jednotlivé oká boli ukuté zo všetkých známych druhov kovu: čierneho železa a červeného zlata, žiarivej medi a matného olova, ocele, cínu, sivého striebra, mosadze, bronzu a platiny. Kov zdobili granáty, ametysty a čierne perly a kde-tu dokonca smaragdy a rubíny. „Mohli by sme aj začať,“ povedal veľmajster, keď si zložil ruky na objemnom bruchu. „Obávam sa, že zaspím, ak budeme pridlho čakať.“

„Ako si želáte.“ Kráľovo kreslo, na ktorom bol zlatou niťou vyšitý korunovaný jeleň rodu Baratheonovcov, bolo prázdne. Ned si sadol do kresla vedľa, po pravici neprítomného kráľa. „Páni,“ oslovil ich formálne, „ospravedlňujem sa, že ste na mňa museli čakať.“

„Ste kráľov pobočník,“ povedal Varys, „všetci sme tu k vašim službám, lord Stark.“

Kým sa ostatní usádzali, Eddardovi napadlo, že do tejto miestnosti a medzi týchto ľudí vôbec nepatrí. Spomenul si, čo mu Robert hovoril v krypte pod Zimovresom. Som obklopený pochlebovačmi a hlupákmi, tvrdil vtedy kráľ. Ned sa rozhliadol okolo stola a uvažoval, ktorí sú pochlebovači a ktorí hlupáci. Mal pocit, že to vie. „Sme iba piati,“ poznamenal.

„Lord Stannis odišiel do Dračieho kameňa krátko po tom, čo kráľ od­cestoval na sever,“ informoval ho Varys, „a náš statočný ser Barristan nepochybne ide po kráľovom boku cez mesto, ako sa patrí na veliteľa Kráľovskej gardy.“

„Azda by bolo lepšie, keby sme na sera Barristana a kráľa počkali,“ navrhol Ned.

Renly Baratheon sa hlučne zasmial. „Keby sme mali čakať, kedy sa môjmu bratovi uráči poctiť nás svojou kráľovskou prítomnosťou, sedeli by sme tu ešte veľmi dlho.“

„Náš dobrý kráľ Robert má veľa starostí,“ povedal Varys. „Nepodstatnejšie záležitosti zveril nám, aby sme mu pomohli.“

„Lord Varys tým chce povedať, že všetky záležitosti týkajúce sa peňazí, úrody a výkonu spravodlivosti nudia môjho brata na smrť,“ vysvetľoval lord Renly, „takže je na nás, aby sme ríšu spravovali. Z času na čas nám pošle nejaký rozkaz.“ Vytiahol z rukáva zvitok papiera a položil ho na stôl. „Dnes ráno mi prikázal, aby som sa čo najrýchlejšie ponáhľal sem a požiadal veľmajstra Pycella, aby okamžite zvolal zasadnutie rady. Má pre nás naliehavú úlohu.“

Malíček sa usmial a podal papier Nedovi. Na zvitku bola kráľovská pečať. Ned ju palcom rozlomil a rozbalil list s kráľovým príkazom. Neveriacky vytriešťal oči na slová v liste. Robert sa naozaj zbláznil. Ten rozkaz v jeho mene mu ešte prisypal soľ do rany. „Bohovia, buďte milostiví!“ zahrešil.

„Lord Eddard tým chce povedať,“ oznámil lord Renly, „že jeho veličenstvo nám prikazuje usporiadať veľký turnaj na počesť jeho vymenovania za pobočníka.“

„Koľko?“ opýtal sa pokojne Malíček.

Ned prečítal: „Štyridsaťtisíc zlatých drakov pre šampióna, dvadsaťtisíc pre druhého, ďalších dvadsaťtisíc víťazovi v melee a desaťtisíc pre najlepšieho lukostrelca.“

„Deväťdesiattisíc zlatých,“ vzdychol si Malíček. „A to nesmieme zabud­núť na ďalšie výdavky. Robert bude chcieť usporiadať veľkú hostinu. To znamená zaplatiť kuchárov, tesárov, služobníctvo, spevákov, žonglérov, šašov…“

„Šašov máme dosť,“ poznamenal lord Renly.

Veľmajster Pycelle pozrel na Malíčka. „Zvládne naša pokladnica takéto výdavky?“

„Aká pokladnica?“ Malíček posmešne skrivil ústa. „Ušetrite ma trápnosti, veľmajster. Rovnako ako ja viete, že pokladnica už roky zíva prázdnotou. Tie peniaze bude treba od niekoho požičať. Nepochybujem, že Lannisterovci nám vyjdú v ústrety. V tejto chvíli dlhujeme lordovi Tywinovi asi tri milióny zlatých, stotisíc hore-dolu už nezaváži.“

Ned neveril vlastným ušiam. „Chcete povedať, že koruna dlhuje tri mi­lióny zlatých?“

„Koruna dlhuje viac ako šesť miliónov zlatých, lord Stark. Najväčšie dlžo­by máme u Lannisterovcov, ale požičali sme si aj od lorda Tyrella, zo Železnej banky v Braavose a od niekoľkých tyrošských obchodných kartelov. Nedávno sme sa obrátili dokonca aj na cirkev. S najvyšším septonom sa handrkuje horšie ako s dornským trhovníkom.“

Ned bol zdesený. „Aerys Targaryen nechal po sebe pokladnicu plnú zlata. Ako ste to mohli dopustiť?“

Malíček pokrčil plecami. „Správca pokladnice peniaze zháňa a kráľ a jeho pravá ruka ich míňajú.“

„Neverím, že Jon Arryn dovolil Robertovi ožobračovať ríšu,“ povedal Ned zápalisto.

Veľmajster Pycelle pokrútil veľkou holou hlavou, jeho reťaz zacinkala. „Lord Arryn bol obozretný muž, ale obávam sa, že jeho veličenstvo nie vždy počúva múdre rady.“

„Môj kráľovský brat miluje turnaje a oslavy,“ povedal Renly Baratheon, „a z duše neznáša – ako tomu hovorí – počítanie medenákov.“

„Porozprávam sa s jeho veličenstvom,“ navrhol Ned. „Tento turnaj je výstrelok, ktorý si ríša nemôže dovoliť.“

„Porozprávajte sa s ním,“ povedal lord Renly, „ale napriek tomu by sme mali prebrať plány týkajúce sa turnaja.“

„Inokedy,“ povedal Ned. Možno to vyslovil priostro vzhľadom na pohľady, ktorými ho obdarili radcovia. Nesmie zabúdať, že už nie je v Zimovrese, kde stál nad ním len kráľ; tu je iba prvý medzi rovnými. „Odpustite, páni,“ povedal miernejšie. „Som unavený. Nadnes skončime a pokračovať budeme, keď si trochu oddýchneme.“ Nežiadal ich o súhlas, rýchlo sa postavil, kývol im a zamieril k dverám.

Cez hradné brány sa dnu stále hrnuli jazdci a vozy, rozbahnené nádvorie sa hmýrilo koňmi a pokrikujúcimi ľuďmi. Oznámili mu, že kráľ ešte neprišiel. Od tej udalosti na Trojzubci šli Starkovci a ich služobníctvo vždy o kus vpredu, čo najďalej od Lannisterovcov a rastúceho napätia. Roberta vídali len zriedka; vraj cestuje vo veľkom dome na kolesách viac-menej stále opitý. Ak to bola pravda, do mesta dorazí až o pár hodín, ale aj tak tu bude skôr, ako by sa Nedovi páčilo. Stačilo mu pozrieť na Sansu a zovrel v ňom hnev. Posledných štrnásť dní cesty bolo preňho hotovým utrpením. Sansa obviňovala Aryu a vyčítala jej, že zahynúť mala Nymeria. Arya bola ako kôpka nešťastia, odkedy sa dopočula o osude mäsiarovho syna. Sansa vždy plakala, až kým nezaspala. Arya celé dni mlčky premýšľala a Eddard Stark stále dumal o pekle, aké osud nadelil Starkovcom zo Zimovresu.

Prešiel vonkajším nádvorím, popod padaciu mrežu na vnútorné nádvorie a zamieril tam, kde predpokladal, že sa nachádza Veža pravej ruky. Vtom sa pred ním zjavil Malíček. „Idete zlým smerom, Stark. Poďte so mnou.“

Ned ho zdráhavo nasledoval. Malíček ho zaviedol do veže, dolu schodmi cez malé spustnuté nádvorie a opustenú chodbu, kde pozdĺž stien stáli na stráži prázdne brnenia. Boli to pozostatky Targaryenovcov, čierna oceľ s dračími šupinami na prilbách, teraz zaprášených a zabudnutých. „Tadeto sa nejde do mojich komnát,“ ozval sa Ned.

„Povedal som azda, že áno? Vediem vás do žalára, aby som vám tam podrezal krk a zamuroval telo do kobky,“ odpovedal sarkasticky Malíček. „Na to, bohužiaľ, nemáme čas, Stark. Čaká vás vaša žena.“

„Čo to na mňa hráte, Malíček? Catelyn je v Zimovrese, stovky míľ od­tiaľto.“

„Naozaj?“ Malíčkove sivozelené oči sa pobavene leskli. „V tom prípade sa niekomu podarilo do nej úspešne prevteliť. Naposledy vám hovorím, poďte so mnou. Alebo nechoďte, a ja si ju nechám.“ Ponáhľal sa dolu schodmi.

Ned ho opatrne nasledoval a premýšľal, či sa tento deň vôbec niekedy skončí. Nemal náladu na intrigy, ale začínal si uvedomovať, že pre človeka, ako je Malíček, sú chlebom a soľou života.

Na úpätí schodiska stáli masívne dubové dvere so železnými obručami. Petyr Baelish zdvihol závoru a naznačil Nedovi, aby vošiel. Vystúpili do červenej žiary súmraku, na skalnatý útes vysoko nad riekou. „Vyšli sme z hradu,“ zháčil sa Ned.

„Vás človek len tak ľahko neoklame, Stark,“ povedal Malíček a zaškeril sa. „Uhádli ste to podľa slnka alebo oblohy? Poďte za mnou. Do skaly sú vytesané schody. Snažte sa nespadnúť a nezabiť, Catelyn by mi to nikdy neodpustila.“ Keď to dopovedal, ocitli sa na strmej skalnej stene, Malíček už zliezal nadol vrtko ako opica.

Ned si premeral skalisko, a potom sa o čosi pomalšie vydal za ním. Boli tam schody, plytké zárezy v skale, ktoré zdola určite nebolo vidieť, ak človek nevedel, kde ich hľadať. V hĺbke pod nimi hučala rieka, tak hlboko, že skoro dostal závrat. Pritlačil si tvár ku skale a snažil sa nepozerať dolu viac, než bolo nutné.

Keď konečne zostúpil na úzku blatistú cestu na brehu rieky, Malíček sa lenivo opieral o kameň a jedol jablko. Už z neho skoro nič neostalo. „Starnete a ste pomalší, Stark,“ povedal a nenútene odhodil ohryzok do zvírených vôd rieky. „Na tom však nezáleží, lebo zvyšok cesty prejdeme na koňoch.“ Pri skale čakali dva žrebce. Ned vysadol do sedla a vydal sa za Malíčkom do mesta.

Baelish nakoniec zatiahol opraty pred schátranou dvojposchodovou hrazdenou budovou, okná svietili v hustnúcom súmraku. Ozývala sa z nej hudba a radostný smiech, čo sa vznášali nad vodou. Pri dverách sa na ťažkej reťazi hojdala okrasná olejová lampa s okrúhlym svietidlom z červeného skla zaliateho do olova.

Ned Stark zosadol, bol nahnevaný. „Nevestinec,“ povedal, chytil Malíčka za plece a obrátil ho k sebe. „Doviedli ste ma sem len preto, aby ste ma zobrali do bordelu?“

„Vaša žena je vo vnútri,“ povedal Malíček.

To bola tá najtrúfalejšia urážka. „Brandon bol k tebe ešte veľmi láskavý,“ vyhlásil Ned, keď malého muža prudko pritlačil k múru a pod koziu briadku mu priložil dýku.

„Nie, pane!“ zvolal naliehavý hlas. „Hovorí pravdu.“ Počul za sebou kroky.

Ned sa s dýkou na Malíčkovom krku otočil a videl, ako k nim uteká bielovlasý muž. Mal na sebe rúcho z hnedého zrebného plátna a uvoľnené laloky pod bradou sa mu pri behu triasli.

„Ty sa do toho nemiešaj,“ osopil sa naňho Ned, ale hneď si uvedomil svoju chybu. Zarazene odtiahol dýku z Malíčkovho krku. „Ser Rodrik?“

Rodrik Cassel prikývol: „Vaša pani čaká hore.“

Ned bol zmätený. „Catelyn je naozaj tu? Nie je to nejaký Malíčkov vtip?“ Zasunul dýku do pošvy.

„Kiežby bol,“ povedal Malíček. „Poďte za mnou a snažte sa vyzerať trochu chlipnejšie a menej vznešene, aby vo vás všetci nespoznali kráľovu pravú ruku. Rozhodne by to nebolo dobre. Azda by ste mohli cestou kde-tu stisnúť nejaký prsník.“

Vošli dovnútra, prešli spoločnou miestnosťou, kde akási tučná žena spievala oplzlé pesničky, pekné mladé dievčatá v ľanových spodničkách a kúskoch farebného hodvábu sa túlili k svojim milencom a vrteli sa im na kolenách. Ned žiadnej nevenoval pozornosť. Ser Rodrik zostal dole, zatiaľ čo ho Malíček viedol na druhé poschodie, po chodbe a dverami do jednej izby.

Vnútri čakala Catelyn. Keď ho zbadala, vykríkla, rozbehla sa k nemu a mocne ho objala.

„Pani moja,“ zašepkal začudovane Ned.

„Dobre,“ povedal Malíček a zatvoril za nimi dvere. „Spoznali ste ju.“

„Bála som sa, že neprídeš, môj pane,“ šepkala mu pri hrudi. „Petyr mi nosí správy. Povedal mi aj o problémoch s Aryou a mladým princom. Ako sa majú moje dievčatá?“

„Obe smútia a zároveň sú nahnevané,“ odpovedal. „Cat, nerozumiem, čo tu robíš. Čo robíš v Kráľovom prístave? Čo sa stalo?“ nástojil. „Prišla si kvôli Branovi? Je…“ Mŕtvy bolo slovo, ktoré sa mu dralo na pery, ale nevládal ho vysloviť.

„Som tu kvôli Branovi, ale nie preto, prečo si myslíš,“ odpovedala.

Ned bol zmätený: „Prečo teda? Prečo si prišla, láska moja? Čo je toto za miesto?“

„Presne to, čo si myslíte,“ povedal Malíček a usadil sa na sedadle pod oknom. „Nevestinec. Napadlo by vám menej pravdepodobné miesto, kde by ste mohli nájsť Catelyn Tullyovú?“ Usmial sa. „Náhodou toto výnimočné útočisko vlastním, takže sa všetko dalo ľahko zariadiť. Nechcem, aby sa Lannisterovci dozvedeli, že Catelyn je v Kráľovom prístave.“

„Prečo?“ naliehal Ned. Potom si všimol jej ruky – ako zvláštne ich drží – červené jazvy a dva stuhnuté prsty na ľavej ruke. „Si zranená.“ Zobral jej ruky do svojich a obrátil ich. „Bohovia, to sú veľmi hlboké rany… od meča alebo… Ako sa to stalo, pani moja?“

Catelyn si vybrala dýku z plášťa a vložila mu ju do ruky. „Touto dýkou mal niekto Branovi podrezať hrdlo.“

Ned zhrozene zdvihol zrak od jej rúk. „Ale… kto… a prečo by…“

Položila mu prst na pery, aby ho umlčala. „Dovoľ, aby som ti všetko porozprávala, láska moja. Bude to tak najrýchlejšie. Počúvaj.“

A tak počúval a ona mu všetko vyrozprávala, od požiaru v knižnici až po Varysa, stráže a Malíčka. Keď skončila, ohromený Eddard Stark ostal se­dieť pri stole s dýkou v ruke. Branov vlk zachránil chlapcovi život, pomyslel si otupene. Čo to Jon povedal, keď našli v snehu tie vĺčatá? To osud chce, aby vaše deti mali tie vĺčatá, pane, vyhlásil. A on Sansino zabil, a prečo? Cíti preto vinu? Alebo sa bojí? Ak im tie vlky poslali sami bohovia, akú hlúposť urobil?

Prinútil sa v myšlienkach vrátiť k dýke a k tomu, čo predstavovala. „Zmokova dýka,“ opakoval. Nedávalo mu to zmysel. Zovrel hladkú rukoväť z dračej kosti a zabodol čepeľ do stola – cítil, ako sa zahryzla do dreva. Stála tam pred ním, akoby sa mu vysmievala. „Prečo by Tyrion Lannister bral Branovi život? Veď mu nikdy nijako neublížil.“

„Vari vy Starkovci nemáte medzi ušami nič iné, len sneh?“ opýtal sa Malíček. „Zmok by nikdy nekonal na vlastnú päsť.“

Ned vstal a začal sa prechádzať po miestnosti. „Ak má v tomto všetkom prsty kráľovná alebo, nech ho chránia bohovia, sám kráľ… Nie, tomu neverím.“ A predsa, keď vyriekol tie slová, spomenul si na mrazivé ráno uprostred mohylových hrobov a Robertove reči, ako vyšle nájomných vrahov po stopách targaryenovskej princeznej. Spomenul si na Rhaegarovho maličkého syna, na jeho rozmlátenú hlavu, na to, ako sa kráľ odvrátil, rovnako ako sa on odvrátil v Darryho sieni. Stále počul, ako Sansa prosí, ako kedysi prosila Lyanna.

„Kráľ o tom s najväčšou pravdepodobnosťou nevedel,“ povedal Malíček. „Nebolo by to po prvýkrát. Náš dobrý kráľ Robert sa naučil zatvárať oči pred vecami, ktoré nechce vidieť.“

Na to Ned nemal čo povedať. Zrazu mal pred očami mäsiarovho syna rozseknutého takmer napoly… a kráľ na to nepovedal ani slovo. V hlave mu hučalo.

Malíček prešiel k stolu a vytiahol dýku z dreva. „Nech obviníte, koho chcete, vždy to bude zrada. Obviňte kráľa, a skôr než to vyslovíte, potancujete s Ilynom Paynom. A kráľovnú… ak budete schopný nájsť dôkaz a ak dokážete Roberta prinútiť, aby vás vypočul, potom možno…“

„My máme dôkaz,“ povedal Ned. „Túto dýku.“

„Toto?“ Malíček nedbanlivo obracal dýku v ruke. „Pekný kus ocele, ale je to dvojsečná zbraň, pane. Zmok nepochybne odprisahá, že ju stratil alebo mu ju niekto ukradol, keď bol v Zimovrese, a ak je vrah, ktoré­ho najal, mŕtvy, kto mu to dokáže?“ Opatrne posunul dýku k Nedovi. „Radím vám, hoďte ju do rieky a zabudnite na to, že ste ju niekedy videli.“

Ned ho chladno pozoroval. „Lord Baelish, som Stark zo Zimovresu. Môj syn leží doma zmrzačený a možno umiera. Bol by mŕtvy a Catelyn tiež, keby nebolo vĺčaťa, čo sme našli v snehu. Ak si naozaj myslíte, že by som na to mal zabudnúť, potom ste rovnaký blázon ako vtedy, keď ste vytasili meč proti môjmu bratovi.“

„Možno som blázon, Stark… ale stále som tu, zatiaľ čo váš brat hnije už celých štrnásť rokov v hrobe. Ak tak veľmi túžite ľahnúť si k nemu, nebudem vás odhovárať, ale nechcite, aby som sa k vám pridal, ďakujem pekne.“

„Vy ste ten posledný, koho by som bral niekam so sebou, lord Baelish.“

„Teraz ste ma hlboko ranili.“ Malíček si položil ruku na srdce. „Pokiaľ ide o mňa, vždy som si o Starkovcoch myslel, že sú otravní, ale Cat na vás očividne lipne z dôvodov, ktorým nerozumiem. Pokúsim sa udržať vás nažive už len kvôli nej. Pripúšťam, je to bláznivá úloha, ale vašej manželke by som nedokázal nikdy nič odmietnuť.“

„Petyrovi som povedala o našom podozrení ohľadom smrti Jona Arryna,“ ozvala sa Catelyn. „Sľúbil, že ti pomôže zistiť pravdu.“

Tieto správy Eddarda Starka nepotešili, ale naozaj potrebovali pomoc a Malíček bol kedysi Catelyn ako brat. Nebude to prvý ani posledný raz, čo Ned bude musieť uzavrieť dohodu s mužom, ktorým pohŕda. „Dobre,“ prikývol a zasunul si dýku za opasok. „Hovorila si o Varysovi. Vie o tom všetkom aj eunuch?“

„Nie odo mňa,“ odvetila Catelyn. „Neoženil si sa s hlupaňou, Eddard Stark. Varys však má svoje cestičky, ako sa dozvedieť veci, o ktorých nikto nič netuší. Ovláda akési temné kúzla, Ned, prisahám.“

„Má svojich špehov, to sa vie,“ povedal blahosklonne Ned.

„Je v tom viac,“ trvala Catelyn na svojom. „Ser Rodrik sa rozprával so serom Aronom Santagarom úplne osamote, Pavúk sa o ich rozhovore aj tak dozvedel. Ja sa toho muža bojím.“

Malíček sa usmial. „Lorda Varysa prenechaj mne, drahá pani. Ak mi dovolíte menšiu obscénnosť – no kde by bolo príhodnejšie miesto než tu –, držím ho za gule.“ S úsmevom zovrel dlaň do päste. „Presnejšie držal by som ho, keby bol muž a nejaké gule mal. Stačí otvoriť mešec a vtáčiky začnú spievať. To by sa Varysovi nepáčilo. Na tvojom mieste by som si robil starosti kvôli Lannisterovcom, a nie kvôli eunuchovi.“

Nedovi to Malíček nemusel hovoriť. V myšlienkach sa vrátil ku chvíli, keď sa našla Arya, k výrazu na kráľovninej tvári, keď vyriekla: My predsa máme vlka, nežne a potichu. Myslel na Mycaha, na náhlu smrť Jona Arryna, na Branov pád, na starého šialeného Aerysa Targaryena, umierajúceho na podlahe vo svojej trónnej sieni, kým jeho krv schla na zlatej čepeli. „Pani moja,“ začal, keď sa otočil ku Catelyn, „neexistuje už nič, čo by si v tejto veci mohla ešte urobiť. Chcem, aby si sa čo najrýchlejšie vrátila do Zimo­vresu. Ak sa tam objavil jeden útočník, možno ich tam bude viac. Ktokoľ­vek si želal Branovu smrť, čoskoro sa dozvie, že chlapec žije.“

„Dúfala som, že uvidím dievčatá…“ povedala.

„To by bolo vyslovene nemúdre,“ zasiahol do rozhovoru Malíček. „Červená bašta je plná zvedavých očí a detských rečí.“

„Má pravdu, láska moja,“ povedal Ned a objal ju. „Zober sera Rodrika a bež do Zimovresu. Ja sa o dievčatá postarám. Vráť sa domov k našim synom a postaraj sa, aby boli v bezpečí.“

„Ako si želáš, pane.“ Catelyn pozrela na Neda a on ju pobozkal. Jej zmrzačené prsty sa mu zaťali do chrbta so zúfalou silou, akoby chcela navždy zostať v bezpečnom úkryte jeho objatia.

„Ráčia pán a pani použiť spálňu?“ opýtal sa Malíček. „Mal by som vás upozorniť, Stark, že za tieto veci sa tu obyčajne platí.“

„Chvíľu osamote, viac nežiadam,“ povedala Catelyn.

„Ako si želáte.“ Malíček zamieril k dverám. „Nezostávajte pridlho. Je najvyšší čas, aby som sa s pobočníkom vrátil do hradu, skôr ako si niekto všimne našu neprítomnosť.“

Catelyn podišla k nemu a zobrala jeho ruky do dlaní. „Nikdy nezabudnem na tvoju pomoc, Petyr. Keď po mňa prišli tvoji muži, nevedela som, či ma odvádzajú k priateľovi, alebo nepriateľovi. Zistila som, že si pre mňa oveľa viac než len priateľ. Našla som brata, o ktorom som si myslela, že som ho stratila.“

Petyr Baelish sa usmial. „Som nenapraviteľne sentimentálny, drahá pani. Radšej o tom nikomu nehovor. Roky som celý dvor presviedčal o svojej skazenosti a krutosti a veľmi nerád by som videl, ako celé moje úsilie vyšlo navnivoč.“

Ned mu neveril ani slovo, ale napriek tomu čo najzdvorilejšie povedal: „Prijmite aj moje poďakovanie, lord Baelish.“

„Ach, tak tomu hovorím pocta,“ povedal Malíček, ktorý už bol na odchode.

Keď sa za ním zatvorili dvere, Ned sa obrátil k manželke. „Len čo sa vrátiš domov, pošli listy s mojou pečaťou Helmanovi Tallhartovi a Galbartovi Gloverovi. Nech každý z nich zvolá sto lukostrelcov a opevnia Priekopu Cailin. Dvesto dobrých strelcov dokáže Hrdlo ubrániť. Lordovi Mander­lymu odkáž, aby posilnil a opravil všetky opevnenia v Bielom prístave a dohliadol na to, aby tam bol dostatok mužov. A chcem, aby bol Theon Greyjoy pod starostlivým dohľadom. Ak vypukne vojna, budeme nutne potrebovať loďstvo jeho otca.“

„Vojna?“ Na Catelyninej tvári sa zjavil strach.

„Tak ďaleko to nezájde,“ sľúbil jej Ned a v duchu sa modlil, aby to bola pravda. Znovu si ju privinul. „Lannisterovci sú neľútostní, keď ide o slabších, ako zistil aj Aerys Targaryen, ale na sever sa neodvážia zaútočiť, ak za nimi nebude stáť celá ríša, a to sa nestane. Musím hrať túto bláznivú frašku, akoby sa nič nedialo. Pamätaj si, prečo som sem prišiel, moja drahá. Ak náj­dem dôkaz, že Lannisterovci dali zavraždiť Jona Arryna…“

Pocítil, ako sa mu Catelyn zachvela v náručí. Kŕčovito ho zvierala zjazvenými rukami. „Ak sa ti to podarí,“ povedala, „čo potom, láska moja?“

Ned vedel, že to bude tá najnebezpečnejšia časť. „O spravodlivosti rozhoduje kráľ,“ povedal jej. „Keď sa dozviem pravdu, musím ísť za Robertom.“ A modliť sa, aby bol taký muž, aký verím, že je, dodal v duchu, a nie taký, aký – čoho sa obávam – sa z neho stáva.





TYRION


Ste si istý, že nás musíte tak skoro opustiť?“ opýtal sa ho veliteľ.

„Viac než istý, lord Mormont,“ odpovedal Tyrion. „Môj brat Jaime bude uvažovať, čo sa so mnou stalo. Mohol by si pomyslieť, že ste ma prehovo­rili a pridal som sa k čiernym bratom.“

„Prehovoril by som vás, keby som mohol.“ Mormont si zobral krabie klepeto a zlomil ho. Napriek veku bol veliteľ stále silný ako medveď. „Ste bys­trý muž, Tyrion. Takých ako vy na Múre potrebujeme.“

Tyrion sa zaškeril. „V tom prípade by som mal prehľadať Sedem kráľovstiev a všetkých trpaslíkov poslať k vám, lord Mormont.“ Kým sa smiali, vysal mäso z klepeta a zobral si ďalšie. Kraby im doviezli ráno z Východnej hliadky v sude so snehom, ich mäso bolo lahodné a krehké.

Ser Alliser Thorne sa jediný pri stole ani raz neusmial. „Lannister nás uráža.“

„Len vás, ser Alliser,“ povedal Tyrion. Vtedy sa do smiechu stolujúcich vkradol nervózny, rozpačitý podtón.

Thorne s nenávisťou uprel čierne oči na Tyriona. „Na polovičného chlapa máte trúfalý jazyk. Azda by sme mali vyjsť na nádvorie.“

„Prečo?“ opýtal sa Tyrion. „Kraby sú predsa tu.“

Ostatní prijali poznámku so smiechom. Ser Alliser zovrel pery a postavil sa. „Poďte so mnou a rozprávajte svoje vtipy s oceľou v ruke.“

Tyrion sa skúmavo zahľadel na svoju ruku. „Prečo? Ja už oceľ v ruke držím, ser Alliser, aj keď vyzerá ako vidlička na kraba. Vyzývate ma na súboj?“ Vyskočil zo stoličky a začal sera Allisera pichať do brucha malou vidličkou. Veža sa otriasala smiechom. Veliteľ sa tak smial, že mu skoro zaskočilo. Vypľul kúsky kraba a začal lapať po dychu. Pripojil sa k nemu dokonca aj jeho krkavec, ktorý z podobločnice prenikavo krákal: „Súboj! Súboj! Súboj!“

Ser Alliser Thorne vyšiel z miestnosti tak upäto, až to vyzeralo, akoby mal v zadku zapichnutú dýku.

Mormont sa stále nevládal nadýchnuť. Tyrion ho buchol do chrbta. „Korisť patrí víťazovi!“ zakričal. „Beriem si Thornov podiel krabov!“

Veliteľ sa konečne spamätal. „Ste zákerný, ak dokážete nášho sera Allisera takto vyprovokovať,“ vyhrešil ho.

Tyrion si sadol a napil sa vína. „Keď si niekto na hruď namaľuje terč, musí rátať s tým, že skôr či neskôr doňho začnú strieľať. Videl som mŕtvoly, ktoré mali väčší zmysel pre humor než ser Alliser.“

„To nie,“ namietol hlavný komorník Bowen Marsh, okrúhly a červený ako jabĺčko. „Mali by ste počuť, aké komické prezývky vymýšľa chlapcom pri výcviku.“

Tyrion ich niekoľko počul. „Stavím sa, že aj chlapci mu vymysleli zopár prezývok,“ povedal. „Zoškrabte si ľad z očí, milí páni. Ser Alliser Thorne by mal kydať hnoj v stajniach, a nie cvičiť vašich mladých bojovníkov.“

„Stajníkov máme v hliadke dosť,“ zavrčal lord Mormont. „Zdá sa, že v poslednom čase nám ani nikoho iného neposielajú. Stajníkov, prefíkaných zlodejov a násilníkov. Ser Alliser je pomazaný rytier, jeden z mála, ktorí sa pridali k čiernym bratom odvtedy, čo som sa stal veliteľom. V Kráľovom prístave bojoval statočne.“

„Na nesprávnej strane,“ poznamenal sucho ser Jaremy Rykker. „Ja by som to mal vedieť, stál som na hradbách vedľa neho. Tywin Lannister nám ponúkol dve úžasné možnosti. Buď sa pridáme k čiernym, alebo do západu slnka napichne naše hlavy na koly. Bez urážky, Tyrion.“

„To nič, ser Jaremy. Môj otec má slabosť pre napichovanie hláv na koly, najmä ak ide o ľudí, ktorí ho nahnevajú. A keď má niekto takú vznešenú tvár ako vy, bezpochyby si už predstavoval, ako zdobí mestské hradby nad Kráľovskou bránou. Myslím, že by ste sa tam krásne vynímali.“

„Ďakujem,“ povedal ser Jaremy so sarkastickým úsmevom na tvári.

Lord Mormont si odkašľal. „Obávam sa, že ser Alliser vás vystihol presne. Urážate nás aj naše vznešené poslanie, ktoré vykonávame tu na Múre.“

Tyrion pokrčil plecami. „Z času na čas všetci potrebujeme, aby nás nie­kto urazil, lord Mormont, inak by sme sa začali brať príliš vážne. Ešte poprosím víno,“ natiahol ruku s pohárom.

Keď mu Rykker dolieval, Bowen Marsh povedal: „Na takého malého muža ste veľmi smädný.“

„Ach, ja si myslím, že lord Tyrion je veľký muž,“ ozval sa majster Aemon od opačného konca stola. Napriek tomu, že hovoril potichu, všetci vysokí dôstojníci Nočnej hliadky stíchli, aby si vypočuli, čo má tento prastarý muž na srdci. „Myslím, že k nám na koniec sveta prišiel obor.“

Tyrion zdvorilo odpovedal: „Nazývajú ma rôznymi menami, pane, ale obrom iba zriedka.“

„V každom prípade,“ majster Aemon uprel zakalené mliečnobiele oči na Tyriona, „ja si myslím, že je to pravda.“

V tej chvíli Tyrion Lannister stratil reč. Dokázal len pokorne skloniť hlavu a povedať: „Ste veľmi láskavý, majster Aemon.“

Slepý starec sa zasmial. Bol chudý, vráskavý a plešivý, zošúverený ťarchou svojich sto rokov, takže mu majstrovský náhrdelník s ohnivkami z rôznych kovov voľne visel okolo krku. „Mňa tiež nazývajú mnohými menami, pane,“ povedal, „ale láskavý len zriedka.“ Teraz sa zasmial Tyrion.

Neskôr, keď všetci konečne dojedli a odišli, Mormont ponúkol Tyrionovi kreslo pri ohni a čašu hriatej pálenky, takej silnej, až mu vytryskli slzy z očí. „Kráľovská cesta je tu na severe často nebezpečná,“ povedal veliteľ pri poháriku.

„Idú so mnou Jyck a Morrec,“ odvetil Tyrion, „a aj Yoren sa vracia na juh.“

„Yoren je len jeden. Nočná hliadka vás odprevadí až do Zimovresu,“ oznámil mu Mormont tónom, ktorý nepripúšťal námietky. „Traja muži by mali stačiť.“

„Keď na tom trváte, pane,“ povedal Tyrion. „Mohli by ste so mnou poslať mladého Snowa. Myslím, že by rád znovu videl svojich bratov.“

Mormont sa zamračil pod hustou bradou. „Snowa? Ach, toho Starkovho bastarda. Podľa mňa to nie je dobrý nápad. Títo chlapci musia zabudnúť na život, ktorý zanechali, na súrodencov, matky a všetko ostatné. Návšteva domova by len rozjatrila city, ktoré je lepšie nechať na pokoji. Ja to poznám. Moja vlastná krv… Moja sestra Maege vládne Medvediemu ostrovu, odkedy môj syn upadol do nemilosti. Mám netere, ktoré som nikdy nevidel.“ Sťažka prehltol. „Okrem toho, Jon Snow je ešte chlapec. Dám vám troch silných mužov, aby ste boli v bezpečí.“

„Vaša starostlivosť ma dojala, lord Mormont.“ Tyrionovi začal silný nápoj stúpať do hlavy, ale ešte nebol opitý natoľko, aby si neuvedomil, že Starý medveď od neho niečo chce. „Dúfam, že pre vás môžem urobiť niečo na oplátku.“

„Môžete,“ povedal priamo Mormont. „Vaša sestra sedí vedľa kráľa, váš brat je veľký rytier a váš otec najmocnejší lord v Siedmich kráľovstvách. Prihovorte sa u nich za nás. Povedzte im, čo potrebujeme. Videli ste to, pane. Nočná hliadka umiera. Máme len tisíc mužov. Šesťsto tu, dvesto na Tieňovej veži a ešte menej na Východnej hliadke, a sotva tretina z nich vie bojovať. Múr má tristo míľ. Zvážte to. Keby na nás zaútočili, máme len troch mužov na obranu jednej míle Múru.“

„Tri celé tri muža,“ opravil ho Tyrion a zívol.

Zdalo sa, že Mormont ho nepočúva. Hrial si ruky nad ohňom. „Benjena Starka som poslal hľadať syna Yohna Roycea, ktorý sa stratil na svojej prvej prieskumnej výprave. Royceov chlapec bol neskúsený zelenáč, a napriek tomu nástojil, že bude veliť vlastnej skupine, vraj mu tá česť prináleží ako rytierovi. Nechcel som uraziť jeho otca, a tak som súhlasil. Poslal som ho na výpravu s dvoma mužmi, ktorých som považoval za dobrých bratov Nočnej hliadky, ja hlupák.“

„Hlupák,“ pritakal krkavec. Tyrion pozrel hore. Vták naňho hľadel čiernymi očami a šuchoril si perie na krídlach. „Hlupák,“ zakrákal znovu. Starý Mormont by si to asi vysvetlil zle, keby Tyrion vtáka zaškrtil. Škoda.

Veliteľ si otravné zviera nevšímal. „Gared bol starý skoro ako ja a na Múre slúžil ešte dlhšie,“ pokračoval, „a predsa sa zdá, že krivo prisahal a zbehol. Nikdy by som tomu neveril. On taký nebol, ale lord Eddard mi poslal jeho hlavu zo Zimovresu. Po Royceovi niet ani chýru, ani slychu. Jeden zbehol, dvaja sa stratili, a teraz sa zdá, že sa stratil aj Ben Stark.“ Vzdychol si. „Koho mám poslať, aby šiel hľadať jeho? O dva roky budem mať sedemdesiat. Som príliš starý a unavený na toto bremeno, čo vláčim, ale keď ho odhodím, kto si ho zoberie na plecia? Alliser Thorne? Bowen Marsh? Musel by som byť slepý ako majster Aemon, aby som nevidel, čo sú zač. Z Nočnej hliadky sa stala armáda zamračených chlapcov a unavených starcov. Okrem mužov, ktorí dnes večer sedeli za stolom, mám azda už len dvadsať ďalších, ktorí vedia čítať, a ešte menej takých, čo dokážu myslieť či plánovať, nieto veliť. Kedysi Nočná hliadka v lete stavala a každý veliteľ zdvihol Múr o čosi vyššie. Teraz sa staráme o to, aby sme prežili.“

Myslí to smrteľne vážne, uvedomil si Tyrion. Starcova prítomnosť v ňom vzbudzovala rozpaky. Lord Mormont strávil významnú časť svojho života na Múre a chcel vedieť, či tie roky mali vôbec nejaký zmysel. „Sľubujem, že kráľ sa dozvie, čo potrebujete,“ povedal Tyrion s vážnou tvárou, „a osobne sa porozprávam s otcom a bratom.“ Urobí to. Tyrion Lannister si vie stáť za slovom. Zvyšok nedopovedal; a teda, že kráľ Robert bude jeho slová ignorovať, lord Tywin sa ho opýta, či na severe neprišiel o rozum, a Jaime sa mu vysmeje.

„Ste ešte mladý, Tyrion,“ povedal Mormont. „Koľko zím ste prežili?“

Pokrčil plecami. „Osem, deväť? Nepamätám si to presne.“

„A všetky boli krátke.“

„Ako vravíte, pane.“ Narodil sa uprostred zimy, strašnej a krutej, o ktorej majstri hovorili, že trvala takmer tri roky, ale Tyrionove prvé spomienky boli spojené s jarou.

„Keď som bol chlapec, hovorilo sa, že dlhé leto predznamenáva dlhú zimu. Toto leto trvá deväť rokov, Tyrion, zakrátko desať. Premýšľajte o tom.“

„Keď som bol chlapcom ja,“ odpovedal Tyrion, „stará dojka mi hovorila, že jedného dňa, ak budú ľudia dobrí, bohovia im darujú leto bez konca. Možno sme boli lepší, než sme si mysleli, a Veľké leto je konečne tu.“ Usmial sa.

Veliteľ však nevyzeral pobavene. „Nie ste taký blázon, aby ste tomu ve­rili, pane. Všimol som si, že dni sa krátia. O tom nemožno pochybovať. Aemon dostáva listy z Citadely, kde sa píše to isté, na čo prišiel aj sám. Leto sa chýli ku koncu.“ Mormont sa predklonil, chytil Tyriona za ruku a mocne ju stisol. „Musíte im to vysvetliť. Verte mi, pane, temnota prichádza. V lesoch sú divé tvory, pravlky, mamuty a snežné medvede, veľké ako pratury, a v snoch vídam oveľa hroznejšie príšery.“

„V snoch,“ zopakoval Tyrion a myslel pri tom na to, ako veľmi sa potrebuje napiť.

Mormont akoby ho nepočul. „Rybári pri Východnej hliadke zazreli na pobreží bielych chodcov.“

Teraz už Tyrion neudržal jazyk za zubami. „Rybári v Lanniskom prístave často vídajú morské panny.“

„Denys Mallister píše, že ľudia z hôr sa sťahujú na juh, putujú okolo Tieňovej veže v oveľa väčších zástupoch než kedykoľvek predtým. Utekajú, pane… ale pred čím?“ Lord Mormont prešiel k oknu a zahľadel sa do noci. „Mám staré kosti, Lannister, ale nikdy som v nich necítil taký mráz ako teraz. Odkážte kráľovi, čo som vám povedal, prosím vás. Zima sa blíži, a keď padne Dlhá noc, bude medzi ríšou a temnotou, čo sa prikradne zo severu, stáť už len Nočná hliadka. Bohovia nech nás chránia, ak nebudeme pripravení.“

„Bohovia nech chránia mňa, ak dnes večer nezaleziem včas do postele. Yoren sa rozhodol zajtra ráno vyraziť na svitaní.“ Tyrion sa postavil, unavený ponurými rečami a ospalý z vína. „Ďakujem vám za pohostinnosť a láskavosť, lord Mormont.“

„Povedzte im to, Tyrion. Povedzte im to a presvedčte ich. To je jediný prejav vďaky, aký od vás žiadam.“ Zapískal, krkavec k nemu priletel a pristál mu na pleci. Mormont sa usmial a nasypal vtákovi zrno z vrecka. Tyrion odišiel.

Mráz vonku mu zachádzal pod nechty. Dobre zababušený v kožušinách si natiahol rukavice a mávol na pozdrav úbohým zmrznutým nešťastníkom, stáli na stráži pred veliteľovou vežou. Cez nádvorie sa vybral do svojich komnát v Kráľovej veži a kráčal tak rýchlo, ako mu krátke nohy dovoľovali. Pod vysokými topánkami mu vŕzgal sneh, nočná námraza chrupčala pod podrážkami a dych sa pred ním menil na biele obláčiky pary. Dlane si schoval pod pazuchy, zrýchlil tempo a v du­chu sa modlil, aby mu Morrec nezabudol zohriať posteľ horúcimi tehlami z kozuba.

Za Kráľovou vežou sa vo svite mesiaca ligotal nekonečný tajuplný Múr. Tyrion na chvíľu zastal, aby pozrel nahor a pokochal sa pohľadom naň. Nohy ho boleli od rezkej chôdze a zimy.

Zrazu sa ho zmocnilo zvláštne nutkanie, túžba vidieť ešte raz koniec sveta. Možno má poslednú šancu; zajtra odíde na juh a nevie si predstaviť, že by ho osud mal ešte niekedy zaviať do tejto zamrznutej pustatiny. Vypínala sa pred ním Kráľova veža s prísľubom tepla a mäkkého lôžka, ale Tyrion sa napriek tomu pristihol, že mieri k mohutnej bielej hradbe Múru.

Južnú stenu lemovali drevené schody, pripevnené na obrovských hrubo otesaných brvnách, vrazených hlboko do ľadu a snehu. Krútili sa zboka nabok, kľukato stúpali nahor, podobné zlomenému blesku. Čierni bratia ho ubezpečili, že sú oveľa pevnejšie, ako vyzerajú, ale Tyrionovi zvierali nohy také kŕče, že ho bolelo už len pomyslenie na ten výstup. Zamieril preto k železnej klietke pri studni, vliezol dovnútra a trikrát potiahol za lano na zvonci.

Zdalo sa mu, že čaká celú večnosť za mrežami, chrbtom k Múru. Rozhodne dosť dlho, aby začal uvažovať, prečo to robí. Práve keď sa rozhodol zabudnúť na svoj bláznivý rozmar a ísť do postele, klietka začala stúpať.

Pohla sa pomaly, najprv sa mykala a otriasala, ale neskôr bol výstup plynulejší. Zem sa vzďaľovala, klietka sa knísala a Tyrion tuho zvieral rukami železné mreže. Dokonca aj cez rukavice cítil studený kov. Všimol si, že Morrec v jeho komnate prikladá na oheň, a v duchu ho pochválil, ale vo veliteľovej veži bola tma. Starý medveď má zjavne viac rozumu ako on.

A potom sa ocitol nad vežami a stúpal ďalej. Pod ním sa v mesačnom svite kúpal Čierny hrad. Zhora bolo vidieť, aký je nehostinný a pustý; bašty bez okien, rozpadajúce sa múry, nádvoria zavalené sutinou. Z tej výšky videl svetlá Krtoviec, mestečka pol druha míle na juh po kráľovskej ceste a kde-tu jasný odblesk mesačného svetla na vode tam, kde ľadové bystriny zostupovali z hôr a ďalej ako rieky a riečky pretínali roviny. Zvyšok sveta bol nehostinná prázdnota vetrom ošľahaných vrchov a skalnatých plání pokrytých snehom.

Konečne sa nad ním ozval hlas: „Do siedmich pekiel, to je Zmok,“ klietka sa zatriasla, prudko zastala, zostala visieť vo vzduchu a pomaly sa hoj­dala na vŕzgajúcich lanách.

„Doparoma, pritiahni ho!“ Drevo hlasno zapraskalo, klietka sa naklonila nabok, a zrazu sa ocitla na Múre. Tyrion počkal, kým sa dohojdá, otvoril dvere a vyskočil na ľad. Pri navíjadle sa skláňala mohutná postava v čiernom, druhá držala klietku. Tváre mali obkrútené vlnenými šatkami, takže im bolo vidieť len oči, a celí boli zababušení do niekoľkých vrstiev čierneho oblečenia.

„Čo tu chcete takto uprostred noci?“ opýtal sa chlap od navíjadla.

„Naposledy sa pozrieť.“

Muži si vymenili namrzené pohľady. „Dívajte sa, koľko chcete,“ povedal ten druhý. „Len dávajte pozor, aby ste nespadli, malý muž. Starý medveď by nás stiahol z kože.“ Pod veľkým dreveným žeriavom stála malá búda, Tyrion si všimol slabú žiaru vychádzajúcu zo železného koša s uhlím, a keď chlapi otvorili dvere a vošli dovnútra, pocítil krátky závan tepla. Potom osamel.

Tam hore vládol mrazivý chlad a vietor z neho trhal šaty ako nedočkavá milenka. Múr bol hore tu a tam širší ako kráľovská cesta, takže sa nemusel báť, že spadne, aj keď mal pod nohami ľad. Bratia posýpali cestičky rozdrveným kameňom, ale pod nespočetnými krokmi sa ľad rozpúšťal a akoby obrastal a pohlcoval štrk, až kým neboli opäť zľadovatené a neprišiel čas posypať ich znovu.

Nebolo to však nič, s čím by si Tyrion nevedel poradiť. Pozrel na východ a na západ, na Múr, čo sa vinul pred ním, nekonečnú bielu cestu bez za­čiatku a bez konca, lemovanú z obidvoch strán temnými priepasťami. Na západ, rozhodol sa, ani sám nevedel prečo, a vydal po cestičke vedúcej po severnom okraji, štrk na nej vyzeral najčerstvejšie.

Odhalené líca mu mráz sfarbil dočervena a nohy sa mu s každým krokom ponosovali hlasnejšie, ale Tyrion si ich nevšímal. Vietor naokolo zavýjal, štrk mu vŕzgal pod nohami a biela stuha pred ním kopírovala líniu kopcov, stúpala vyššie a vyššie, až kým sa nestratila na západnom obzore. Prešiel popri ozrutnom katapulte, vysokom ako mestské hradby a ukotvenom hlboko v Múre. Rameno odmontovali, aby ho opravili, a potom naň zabudli; ležalo tam ako polámaná hračka, napoly vrastené do ľadu.

Spoza katapultu naňho zvolal pridusený hlas: „Kto je tam? Stoj!“

Tyrion zastal. „Ak budem stáť pridlho, primrznem tu, Jon,“ povedal, keď z tmy potichu vykĺzol chlpatý bledý tvor a začal mu oňuchávať kožušiny. „Zdravím ťa, Duch.“

Jon Snow podišiel bližšie. Zabalený do kožušín a kože vyzeral väčší a mohutnejší, kapucňu plášťa mal stiahnutú do tváre. „Lannister,“ povedal a zložil si šatku z tváre, aby mohol hovoriť. „Tu by som vás naozaj nečakal.“ V ruke držal ťažkú kopiju s kovovým hrotom, vyššiu ako on sám, a na boku mu visel meč v koženej pošve. Na hrudi mal zavesený vojnový roh so striebornými obrúčkami.

„Ani ja by som sa tu nečakal,“ pripustil Tyrion. „Podľahol som rozmaru. Keď pohladím Ducha, odhryzne mi ruku?“

„Nie, kým som s vami,“ ubezpečil ho Jon.

Tyrion poškrabal bieleho vlka za ušami. Červené oči ho ľahostajne po­zorovali. Zviera mu siahalo až po prsia a mal nepríjemný pocit, že o rok naňho bude pozerať zvrchu. „Čo tu robíš ty dnes v noci?“ opýtal sa. „Okrem toho, že ti tu odmŕza mužnosť…“

„Vylosoval som si nočnú hliadku,“ povedal Jon. „Už zase. Ser Alliser u veliteľa hliadky láskavo zariadil, aby sa o mňa zvlášť zaujímal. Pravdepodobne si myslí, že keď polovicu noci prebdiem, zajtra pri výcviku zaspím. Doteraz som ho vždy sklamal.“

Tyrion sa usmial. „A Duch sa už naučil žonglovať?“

„Nie,“ odvetil Jon s úsmevom, „ale Grenn sa dnes ráno ubránil pred Halderom a Pyp už udrží meč v rukách.“

„Pyp?“

„Vlastne sa volá Pypar. To je ten malý s veľkými ušami. Videl ma, ako trénujem s Grennom, a poprosil ma o pomoc. Thorne mu nikdy neukázal, ako sa správne drží meč v ruke.“ Otočil sa a pozrel sa na sever. „Strážim túto míľu Múru. Pôjdete so mnou?“

„Ak nepôjdeš rýchlo,“ odpovedal Tyrion.

„Veliteľ hliadky hovorí, že musím chodiť, aby mi nezmrzla krv v žilách, ale nikdy nepovedal ako rýchlo.“

Vykročili bok po boku, Duch Jonovi za pätami ako biely tieň. „Zajtra zavčas rána odchádzam,“ povedal Tyrion.

„Viem,“ povedal Jon akosi smutne.

„Cestou na juh sa chcem ešte zastaviť v Zimovrese. Keby si chcel po mne niečo odkázať…“

„Povedzte Robbovi, že budem veliť Nočnej hliadke a budem ho chrániť, takže môže s dievčatami pokojne vyšívať a svoj meč dať Mikkenovi, aby ho roztavil a narobil z neho konské podkovy.“

„Tvoj brat je väčší než ja,“ zasmial sa Tyrion. „Nebudem mu hovoriť niečo, za čo ma môže zabiť.“

„Rickon sa bude pýtať, kedy sa vrátim. Skúste mu vysvetliť, kam som odišiel, tak aby to pochopil. Povedzte mu, že môže používať všetky moje veci, kým budem preč, to sa mu bude páčiť.“

Zdá sa, že ľudia toho odo mňa dnes chcú nejako priveľa, pomyslel si Tyrion Lannister. „Mohol si to napísať.“

„Rickon ešte nevie čítať. A Bran…“ Jon sa náhle odmlčal. „Neviem, čo odkázať Branovi. Pomôžte mu, Tyrion.“

„Ako by som mu už mohol pomôcť? Nie som majster, aby som uľavil jeho bolesti. Nepoznám žiadne čary, ktoré by mu vrátili nohy.“

„Mne ste pomohli, keď som to potreboval,“ povedal Jon Snow.

„Nič som ti nedal,“ namietol Tyrion, „len slová.“

„Aj Branovi budú stačiť.“

„Žiadaš od chromého, aby naučil mrzáka tancovať,“ povedal Tyrion. „Aj najúprimnejšia snaha vyznie ako fraška. Napriek tomu viem, aké to je – mať tak rád svojho brata, lord Snow. Pomôžem Branovi, ako len budem môcť.“

„Ďakujem vám, pán Lannister.“ Jon si stiahol rukavicu a vystrel ruku. „Priateľ.“

Tyrion pocítil zvláštne dojatie. „Väčšina trpaslíkov sú bastardi,“ povedal s trpkým úsmevom, „ale ty si prvý bastard, s ktorým sa mám priateliť.“ Zubami si strhol rukavicu a podal Snowovi ruku. Chlapcovo zovretie bolo vrelé a mocné.

Keď si znovu natiahol rukavicu, Jon Snow sa prudko zvrtol a prešiel k nízkej ľadovej stene na severe. Múr sa za ňou prudko zvažoval nadol, do tmy a divočiny. Tyrion pristúpil k nemu a spolu postáli na konci sveta.

Nočná hliadka nedovolila, aby sa les prikradol bližšie ako na pol míle od okraja Múru. Húštiny hrabov, ochrancov a dubov, ktoré tam kedysi rástli, vyklčovali a vznikol široký pás, cez ktorý nemohol prejsť žiadny nepriateľ. Tyrion počul, že na iných miestach pri Múre, medzi tromi pevnosťami, divoký les za desaťročia dorástol a existujú miesta, kde sivozelení ochrancovia a biele čarostromy zapustili korene do samého Múru, ale na Čiernom hrade stále potrebujú palivo a čierni bratia držia les sekerami v bezpečnej vzdialenosti.

Nebol však ďaleko. Tyrion aj odtiaľto videl temné stromy vypínajúce sa nad pásom holej zeme ako druhý múr, rovnobežný s tým prvým, ibaže toto bola hradba noci. V tom čiernom lese sa do dreva zaťalo len pár sekier a cez spleť konárov, koreňov a tŕnia nepreniklo ani mesačné svetlo. Stromy tam dorastali do obrovských rozmerov, prieskumníci hovorili, že vyzerajú, akoby nad niečím rozjímali a nikdy nevideli ľudí. Nečudo, že ho Nočná hliadka pomenovala Prekliaty les.

Ako tam stál a hľadel do tmy bez jediného ohňa na dohľad, vietor mu hvízdal okolo uší, mráz sa mu zabodával do brucha ako kopija, mal pocit, že by aj uveril rečiam o Iných, o nočných nepriateľoch. Vlastné vtipy o zmokoch a ostrozubcoch sa mu zrazu vôbec nezdali smiešne.

„Môj strýko je niekde tam,“ šepol Jon Snow, opretý o kopiju s pohľadom upreným do tmy. „Keď ma sem poslali prvýkrát, dúfal som, že strýko Benjen sa vráti a ja ho uvidím prvý a zatrúbim na roh. On sa však nevrátil. Ani v tú noc, ani potom.“

„Daj mu čas,“ povedal Tyrion.

Kdesi na severe začal zavýjať vlk. Duch naklonil hlavu a počúval. „Ak sa nevráti,“ povedal Jon, „vyberiem sa ho hľadať spolu s Duchom.“ Položil ruku na hlavu pravlka.

„Verím ti,“ povedal Tyrion, no pritom si pomyslel: Ale kto pôjde hľadať teba? Striaslo ho.





ARYA


Otec sa opäť pohádal s radou. Arya mu to videla na tvári, keď pri­šiel k stolu, znovu neskoro, ako sa v poslednom čase stalo zvykom. Keď Ned vošiel do Malej siene, prvý chod – hustú sladkú tekvicovú polievku – už odniesli. Miestnosť volali Malá sieň, aby ju od­líšili od Veľ­kej siene, kde mohol kráľ hostiť tisíc ľudí, ale aj tak to bola obrovská miestnosť s klenutým stropom a na lavice sa zmestilo dvesto ľudí.

„Pane,“ oslovil Jory otca, keď vstúpil. Vstal a zvyšok stráží ho nasledoval. Každý muž mal na sebe nový plášť z hrubej sivej vlny s bielym atlasovým lemom. Zvlnené záhyby plášťov boli zopnuté malou rukou z kovaného striebra, ktorá označovala ich nositeľa za strážcu pravej ruky kráľa. Bolo ich tam päťdesiat a väčšina lavíc zívala prázdnotou.

„Posaďte sa,“ povedal Eddard Stark. „Vidím, že ste začali bezo mňa. Teší ma, že sa v tomto meste ešte nájdu ľudia so zdravým rozumom.“ Dal pokyn, aby pokračovali v jedle. Služobníctvo začalo prinášať tácne s pečenými rebierkami obalenými zmesou cesnaku a byliniek.

„Na nádvorí sa povráva, že bude turnaj, pane,“ povedal Jory, keď si znovu sadol. „Vraj prídu rytieri z celého kráľovstva, aby sa stretli v súbojoch na počesť vášho vymenovania za kráľovho pobočníka.“

Arya si všimla, že otec tým nie je veľmi nadšený. „Hovorí sa tiež, že je to posledná vec na svete, po ktorej by som túžil?“

Sansa vytreštila oči. „Turnaj,“ hlesla. Sedela medzi septou Mordanou a Jeyne Poolovou, čo najďalej od Arye, ale nie tak ďaleko, aby ju otec vyhrešil. „Môžeme sa tam ísť pozrieť, otec?“

„Vieš, aký mám na to názor, Sansa. Zdá sa, že musím Robertov turnaj usporiadať a tváriť sa kvôli nemu, aká je to pre mňa česť. Čo však neznamená, že do toho bláznovstva musím zaťahovať vlastné dcéry.“

„Otec, prosím,“ žobronila Sansa. „Chcem to vidieť.“

„Princezná Myrcella tam bude tiež, pane, a tá je mladšia ako lady Sansa,“ ozvala sa septa Mordana. „Očakáva sa prítomnosť všetkých významných dvorných dám, a keďže sa turnaj uskutoční na vašu počesť, vyzeralo by prinajmenšom zvláštne, keby sa na ňom vaša rodina nezúčastnila.“

Ned sa zatváril útrpne. „Asi máte pravdu. Dobre, prichystám ti miesto, Sansa.“ Potom si všimol Aryu. „Vám obom.“

„Mňa ten hlúpy turnaj nezaujíma,“ povedala Arya. Vedela, že tam bude princ Joffrey, a toho nenávidela.

Sansa zdvihla hlavu. „Bude to veľkolepá udalosť. Ty tam aj tak nebudeš nikomu chýbať.“

Otcovou tvárou preblesol hnev. „Prestaň, Sansa! Ešte slovo, a rozmyslím si to. Z tých vašich večných hádok som na smrť unavený. Ste predsa sestry. Očakávam od vás, že sa podľa toho budete správať, rozumiete?“

Sansa si zahryzla do pery a prikývla. Arya sklopila zrak do taniera. Cítila, ako ju v očiach štípu slzy. Zlostne si ich pretrela päsťami, nebude predsa plakať.

Chvíľu bolo počuť len štrnganie nožov a vidličiek. „Ospravedlňte ma, prosím,“ oznámil otec spolustolovníkom. „Dnes večer nemám veľmi chuť do jedla.“ Vstal a pobral sa preč zo siene.

Len čo odišiel, Sansa si začala vzrušene čosi šepkať s Jeyne Poolovou. Jory sa na druhom konci stola zasmial na nejakom vtipe a Hullen začal rozprávať o koňoch. „Taký bojový koň, ten sa vôbec nemusí hodiť na turnaj. To je dačo úplne iné, veru hej, úplne iné.“ Desmond, Jacks a Hullenov syn Harwin ho okríkli, aby bol ticho, a Porther objednal ďalšie víno.

S Aryou sa nerozprával nikto. Bolo jej to jedno. Vyhovovalo jej to. Vždy keď sa dalo, jedla sama vo svojej komnate. Občas jej to dovolili, keď musel otec stolovať s kráľom, s nejakým urodzeným pánom alebo s vyslancom čertvie odkiaľ. Inokedy jedli v jeho svetlici, len on, Arya a Sansa. V takých chvíľach chýbali Aryi bratia najväčšmi. Ako rada by si doberala Brana, hrala sa s malým Rickonom a mala oproti sebe Robba, ktorý by sa na ňu usmie­val. Túžila, aby jej Jon strapatil vlasy, oslovoval ju „sestrička“ a vždy dokončil vetu zároveň s ňou. Lenže všetci boli ďaleko. Nezostal jej nikto, len Sansa, a tá sa s ňou dokonca ani nerozprávala, ak ju k tomu nedonútil otec.

Na Zimovrese pravidelne jedávali vo Veľkej rytierskej sieni. Otec hovorieval, že pán by mal stolovať so svojimi poddanými, ak si chce udržať ich dôveru. „Snaž sa spoznať ľudí, ktorí stoja za tebou,“ počula ho hovoriť Robbovi, „a nech aj oni poznajú teba. Nechci od svojich mužov, aby umierali za cudzieho človeka.“ V Zimovrese mal pri svojom vlastnom stole vždy jednu stoličku navyše a každý deň oslovil niekoho iného, aby si k nemu prisadol. Raz to bol Vayon Poole a rozprávali sa o stave pokladnice, zásobách chleba a služobníctve. Inokedy Mikken a otec počúval jeho nekonečné reči o zbroji a mečoch, akú teplotu má mať vyhňa a ako sa najlepšie kalí oceľ. Na ďalší deň prizval k stolu Hullena aj s jeho večnými tirádami o koňoch, alebo septona Chayla z knižnice či Joryho a sera Rodrika, ba dokonca aj starú dojku s jej príbehmi.

Arya zo všetkého najväčšmi milovala chvíle pri otcovom stole a rozprávanie týchto ľudí. Rada počúvala aj mužov na laviciach; drsných žoldnierov, galantných rytierov, odvážnych mladých panošov aj šedivých kováčskych majstrov. Hádzala do nich snehové gule a pomáhala im kradnúť koláče z kuchyne. Ich ženy jej dávali sladké pečivo, ona vymýšľala mená pre ich bábätká a hrávala sa s ich deťmi na strašiakov a víly, na hľadanie pokladu a na vlastné hrady. Tučný Tom ju prezýval Arya Motkoška, pretože hovoril, že sa im stále motá pod nohami. Tá prezývka sa jej páčila oveľa viac ako Arya Konská tvár.

Lenže to bolo v Zimovrese, v inom svete. Teraz bolo všetko inak. Po prvý­krát, odkedy prišli do Kráľovho prístavu, jedli so svojimi mužmi. Aryi sa to priečilo. Neznášala ich hlasy, smiech aj príbehy, čo si rozprávali. Kedysi to boli jej priatelia, cítila sa s nimi v bezpečí, ale teraz vedela, že to už nie je pravda. Dovolili kráľovnej zabiť Lady, ale oveľa horšie bolo, keď Pes našiel Mycaha. Jeyne Poolová jej povedala, že vraj ho tak rozsekali, že ho museli priviezť vo vreci a neborák mäsiar si najprv myslel, že mu doniesli rozštvrtené prasa. Nikto sa neozval, nevytiahol nôž ani nič iné, ani Harwin, ktorý vždy hovoril tak odvážne, ani Alyn, z ktorého raz bude rytier, a ani Jory, ktorý bol kapitánom stráží. Dokonca ani otec.

„Bol to môj priateľ,“ šepla Arya do taniera tak potichu, že ju nikto nepočul. Jej rebierka ležali nedotknuté, už vychladli a tuk sa pri­le­pil na dno. Arya pozrela na jedlo a prišlo jej zle. Odtisla sa na stoličke od stola.

„Slečna, hádam len nechcete odísť?“ opýtala sa septa Mordana.

„Nie som hladná.“ Arya sa musela premáhať, aby nezabudla na pravidlá slušného správania. „Ospravedlníte ma, prosím?“ povedala upäto.

„Nie, neospravedlním,“ odpovedala septa. „Jedla ste sa ani nedotkli. Sadnite si a všetko zjedzte.“

„Zjedzte si to sama!“ Skôr než ju stihol niekto zastaviť, vyrútila sa k dverám, muži sa smiali a septa Mordana za ňou kričala tenkým piskľavým hlasom.

Tučný Tom sedel na svojom mieste a strážil dvere do Veže pravej ruky. Keď zbadal, ako sa Arya rúti oproti nemu, a počul septine výkriky, neve­riacky zamrmlal: „No počkaj, maličká. Stoj, stoj!“ zvolal a načiahol sa za ňou. Arya mu prekĺzla pomedzi nohy, a už trielila nahor po točitých schodoch, Jom fučal za ňou.

Jej komnata bola jediné miesto v celom Kráľovom prístave, kde sa jej páčilo, a najradšej mala dvere z masívneho tmavého duba s čiernymi železnými obručami. Keď ich za sebou zabuchla a zatvorila na závoru, nikto sa k nej nedostal, ani septa Mordana, ani Tučný Tom alebo Sansa, ani Jory alebo Pes, nikto! A zabuchla ich aj teraz.

Až keď ich zahasprovala, cítila sa konečne v bezpečí a mohla sa rozplakať.

Sadla si k oknu, poťahovala nosom, všetkých nenávidela, ale najviac seba. Bola to iba jej chyba, všetko zlé, čo sa stalo doteraz. Sansa jej to povedala a Jeyne jej dala za pravdu.

Na dvere zaklopal Tučný Tom. „Arya, čo sa deje?“ zvolal. „Ste tam?“

„Nie!“ vykríkla. Klopanie prestalo. O chvíľu ho počula odchádzať. Tučného Toma bolo ľahké oklamať.

Arya pristúpila k truhlici pri nohách postele. Kľakla si, otvorila ju a oboma rukami začala vyťahovať šaty, brala hodváb, zamat, atlas aj vlnu a všetko hádzala na zem. Bola tam, na dne truhlice, kde ju schovala. Arya ju zdvih­la takmer nežne a vytiahla z pošvy štíhlu čepeľ.

Ihla.

Znovu si spomenula na Mycaha a do očí jej vhŕkli slzy. Bola to jej chyba, len a len jej chyba. Kiežby ho nezavolala, aby s ňou šiel trénovať šerm s palicami…!

Ktosi zaklopal na dvere, silnejšie než predtým. „Arya, okamžite otvorte dvere, počujete?“

Arya sa otočila s Ihlou v ruke. „Nechoďte sem!“ odsekla. Švihla mečíkom vo vzduchu.

„Dozvie sa o tom pobočník!“ zúrila septa Mordana za dverami.

„Mne je to jedno!“ vykríkla Arya. „Choďte preč.“

„Toto bezočivé správanie oľutujete, slečna, to vám sľubujem.“ Arya po­čúvala pri dverách, až kým k nej nedoľahol zvuk vzďaľujúcich sa krokov.

S Ihlou v ruke prešla znovu k oknu a pozrela sa dolu na nádvorie. Keby len vedela liezť ako Bran – vyliezla by z okna, spustila sa nadol po veži a utiek­la by z tohto strašného miesta, od Sansy a septy Mordany, od princa Joffreyho, od všetkých. Ukradla by v kuchyni nejaké jedlo, zobrala by si Ihlu, dobré topánky a teplý plášť. Našla by Nymeriu v divokých lesoch za Trojzubcom a spolu by sa vrátili do Zimovresu, alebo by ušli za Jonom na Múr. Pristihla sa, ako veľmi si želá, aby tu bol s ňou Jon. Potom by sa azda necítila taká osamelá.

Zo snov o úteku ju prebralo tiché klopanie na dvere. „Arya,“ ozval sa otec. „Otvor. Musíme sa porozprávať.“

Arya podišla k dverám a odsunula závoru. Za dverami stál otec sám a vyzeral skôr smutný ako nahnevaný. Pri pohľade na jeho tvár sa cítila ešte horšie. „Môžem ísť ďalej?“ Arya prikývla, potom zahanbene sklopila zrak. Otec za sebou zatvoril dvere. „Čí je ten meč?“

„Môj,“ Arya takmer zabudla na Ihlu, ktorú stále držala v ruke.

„Daj mi ho.“

Arya mu neochotne podala meč a napadlo jej, či ho ešte niekedy chytí do ruky. Otec ho otočil k svetlu, prezeral si obe strany čepele, potom palcom vyskúšal hrot. „Meč nájomných vrahov,“ poznamenal. „Hoci sa mi zdá, že výrobcu spoznávam. Mikkenova práca.“

Arya mu nedokázala klamať. Sklopila zrak.

Lord Eddard Stark si povzdychol. „Moja deväťročná dcéra je vyzbrojená mečom od môjho vlastného kováča, a ja o tom neviem. Od kráľovho pobočníka sa čaká, že bude vládnuť Siedmim kráľovstvám, a predsa sa zdá, že nezvládnem ani vlastnú rodinu. Ako si prišla k tomu meču, Arya? Kde si ho zobrala?“

Arya si zahryzla do pery a mlčala. Jona nezradí, ani otcovi nie.

Po chvíli ticha sa otec ozval: „To napokon nie je dôležité.“ Zamračene pozrel na meč vo svojej ruke. „To nie je hračka pre deti, a už vôbec nie pre dievča. Čo by povedala septa Mordana, keby vedela, že sa hráš s mečom?“

„Ja som sa nehrala,“ odpovedala nahnevane Arya. „A septu Mordanu neznášam.“

„Dosť.“ Otcov hlas bol tvrdý a odmeraný. „Septa si koná iba svoju povinnosť, hoci len bohovia vedia, ako jej ju sťažuješ. S tvojou matkou sme ju poverili nesplniteľnou úlohou vychovať z teba dámu.“

„Ale ja nechcem byť dáma!“ vykríkla Arya v bezmocnom hneve.

„Túto hračku by som ti mal zlomiť a skoncovať s tým nezmyslom.“

„Ihla sa nedá zlomiť,“ vyhlásila tvrdohlavo Arya, ale hlas ju zradil.

„Takže má aj meno?“ Jej otec si povzdychol. „Ach, Arya, si veľmi divá, dieťa. Máš v sebe vlčiu krv, ako hovorieval môj otec. Troška z nej kolovala v žilách aj Lyanne, môjmu bratovi Brandonovi viac než troška. A obi­dvoch to priviedlo predčasne do hrobu.“ Arya zachytila v jeho hlase smútok. Nestávalo sa často, aby otec spomínal svojich súrodencov a otca, ktorí zo­mreli ešte predtým, ako sa narodila. „Lyanna by určite chcela nosiť meč, keby jej to otec dovolil. Občas mi ju pripomínaš. Dokonca sa na ňu aj podobáš.“

„Lyanna bola krásna,“ zahabkala ohromene Arya. Každý to hovoril. O Aryi nikto nikdy nič také nepovedal.

„Áno,“ prikývol Eddard Stark, „krásna a tvrdohlavá a umrela priskoro.“ Zdvihol meč a ukázal ním na ňu. „Arya, čo si chcela robiť s touto… Ihlou? Koho si ňou chcela prebodnúť? Vlastnú sestru? Septu Mordanu? Poznáš prvé pravidlo boja s mečom?“

Spomenula si len na jednu lekciu, čo jej dal Jon. „Bodaj ostrým koncom,“ vyhŕkla.

Otec potlačil smiech. „Áno, to je asi naozaj najdôležitejšie.“

Arya mu to zúfalo túžila vysvetliť, chcela, aby porozumel. „Snažila som sa učiť, ale…“ Oči jej zaliali slzy. „Poprosila som Mycaha, aby so mnou trénoval.“ V tej chvíli ju premohol smútok. Odvrátila sa a roztriasla na celom tele. „To ja som ho o to požiadala,“ zlomil sa jej hlas. „Bola to moja chyba, iba moja…“

Otec ju znova objal. Nežne ju držal v náručí, keď sa k nemu obrátila a vzlykala mu na prsiach. „Nie, dievčatko moje,“ upokojoval ju. „Oplač pria­teľa, ale nikdy sa neobviňuj. Ty si mäsiarovho chlapca nezabila. Tú vraždu má na svedomí Pes a krutá žena, ktorej slúži.“

„Nenávidím ich,“ priznala Arya s červenou tvárou zmáčanou slzami. „Psa, kráľovnú, kráľa aj princa Joffreyho. Nenávidím ich všetkých. Joffrey klamal, nebolo to tak, ako tvrdil. Nenávidím aj Sansu. Ona vie presne, ako to bolo, ale klamala, aby sa zapáčila Joffreymu.“

„Každý občas klame,“ povedal jej otec. „Hádam si nemyslíš, že ti verím, že Nymeria utiekla?“

Arya sa začervenala. „Jory sľúbil, že to neprezradí.“

„Jory dodržal slovo,“ povedal s úsmevom otec. „Isté veci netre­ba hovoriť. Dokonca aj slepý by videl, že pravlčica by ťa nikdy neopus­tila.“

„Museli sme do nej hádzať kamene,“ povedala zničene. „Hovorila som jej, aby utekala, aby bežala za slobodou, že ju nechcem. Boli tam iné vlky, s ktorými sa mohla hrať, počuli sme ich zavýjať a Jory vravel, že tunajšie lesy sú plné zveri a bude mať čo žrať. Lenže ona šla stále za nami, a tak sme ju museli odohnať kameňmi. Dvakrát som ju trafila. Skučala a hľadela na mňa, a ja som sa strašne hanbila, ale bolo to správne, však? Kráľovná by ju dala zabiť.“

„Dobre si urobila,“ povedal jej otec. „Ba aj to klamstvo bolo svojím spôsobom… čestné.“ Keď pristúpil k Aryi, aby ju objal, Ihlu odložil. Teraz meč znovu zdvihol, prešiel k oknu a zahľadel sa na nádvorie. Potom sa obrátil, vyzeral zamyslený. Uvelebil sa na pohovke pod ok­-nom s mečom na kolenách. „Arya, sadni si. Chcel by som ti vysvetliť niektoré veci.“

Znepokojene sa usadila na kraji postele. „Si primladá, aby som ťa zaťažoval svojimi starosťami,“ povedal jej, „ale si Starková zo Zimovresu a poznáš naše heslo.“

„Zima sa blíži,“ šepla Arya.

„Ťažké, kruté časy,“ prisvedčil otec. „Zakúsili sme ich na Trojzubci, dieťa, a keď spadol Bran. Narodila si sa za dlhého príjemného leta, ale teraz sa zima naozaj blíži. Spomeň si na erb svojho rodu, Arya.“

„Pravlk,“ odpovedala a myslela na Nymeriu. Pritisla si kolená k hrudi, objala ich rukami, a zrazu na ňu doľahol strach.

„Dovoľ mi, aby som ti povedal niečo o vlkoch. Keď padá sneh a duje bie­ly vietor, vlk samotár zomrie, svorka však prežije. Leto je čas hier. V zime sa musíme navzájom chrániť, zohrievať, dodávať si silu. Takže ak naozaj musíš nenávidieť, Arya, šetri si svoju nenávisť pre tých, ktorí nám skutočne ubližujú. Septa Mordana je dobrá žena a Sansa… Sansa je tvoja sestra. Možno ste rozdielne ako slnko a mesiac, ale vo vašich srdciach prúdi rovnaká krv. Ty potrebuješ ju, rovnako ako ona potrebuje teba… a ja vás potrebujem obidve, nech mi bohovia pomáhajú.“

Otcov hlas znel tak unavene, až Aryi prišlo smutno. „Nie je pravda, že Sansu nenávidím,“ povedala. „Naozaj nie.“ Bola to len polovičná lož.

„Nechcem ťa strašiť, ale nebudem ti ani klamať. Prišli sme na temné, nebezpečné miesto, dieťa moje. Toto nie je Zimovres. Máme nepriateľov, ktorí nám chcú škodiť. Nesmieme bojovať medzi sebou. Tvoja zanovi­tosť, úteky, hnevlivé slová, neposlušnosť… doma boli len letnými hrami. Tu a teraz, keď sa blíži zima, je to čosi úplne iné. Je načase, aby si do­spela.“

„Dobre,“ sľúbila Arya. V tej chvíli ľúbila otca ako ešte nikdy. „Viem byť silná. Viem byť rovnako silná ako Robb.“

Podal jej Ihlu rukoväťou napred.

Začudovane pozrela na meč. Na chvíľu sa ho neopovážila ani dotknúť, bála sa, že keby k nemu vystrela ruku, otec by ho odtiahol, ale on len povedal: „Vezmi si ho, je tvoj,“ a tak si ho zobrala.

„Smiem si ho nechať?“ opýtala sa. „Naozaj?“

„Naozaj.“ Usmial sa na ňu. „Keby som ti ho vzal, som si istý, že do dvoch týždňov by som ti pod vankúšom našiel palcát. Snaž sa neprepichnúť ses­tru, aj keby ťa neviemako provokovala.“

Na druhý deň sa pri raňajkách ospravedlnila septe Mordane a požiadala ju o odpustenie. Septa si ju neveriacky premerala, ale otec prikývol.

O tri dni neskôr napoludnie ju otcov komorník Vayon Poole poslal do Malej siene. Stoly na kozách boli rozobraté a lavice stáli pri stenách. Myslela si, že tam nikto nie je, až kým ju neznámy hlas neoslovil: „Idete neskoro, chlapče.“ Z tieňa vystúpil štíhly muž s holou hlavou a veľkým orlím nosom, v rukách držal dva drevené meče. „Zajtra tu budete na pravé poludnie.“ Hovoril s prízvukom, so spevavým nádychom Slobodných miest, asi Braavosu alebo Myru.

„Kto ste?“ opýtala sa Arya.

„Váš tanečný majster.“ Hodil jej jeden drevený meč. Vystrela ruku, nechytila ho a meč zarinčal na zemi. „Zajtra ho chytíte. Teraz ho zdvihnite.“

Nebola to obyčajná palica, ale skutočný drevený meč s rukoväťou, záštitou a hruškou. Arya ho zdvihla zo zeme, nervózne zovrela oboma rukami a podržala pred sebou. Bol ťažší, ako vyzeral, oveľa ťažší než Ihla.

Holohlavý muž cvakal zubami. „Nie tak, chlapče. To nie je obojručný meč. Musíte ho držať v jednej ruke.“

„Je strašne ťažký,“ namietla Arya.

„Je taký ťažký, aký má byť, aby vám dodal silu, ktorú potrebujete, a aby bol dobre vyvážený. Je vyplnený olovom, takže ho chyťte do jednej ruky.“

Arya spustila pravú ruku a utrela si spotenú dlaň do nohavíc. Meč držala v ľavej ruke. Zdalo sa, že muž je spokojný. „Ľavá je dobrá. Všetko je na­opak, nepriateľ bude zmätený. Ale nesprávne stojíte. Otočte sa bokom, áno, tak. Vidím, že ste len kosť a koža. Ale to je tiež dobré, aspoň ste menší terč. Teraz držanie meča. Ukážte.“ Podišiel k nej, pozrel jej na ruku a roztiahol jej prsty. „Takto. Ale držte ho menej kŕčovito, nie tak, zovretie musí byť jemné.“

„Čo ak mi vypadne z ruky?“ opýtala sa Arya.

„Zbraň sa musí stať súčasťou vašej ruky,“ vyhlásil holohlavý muž. „Hádam sa to dá? Pustiť časť vlastnej ruky? Nie. Syrio Forel bol deväť rokov prvým bojovníkom morepána z Braavosu, on vie, o čom hovorí. Počúvajte ho, chlapče.“

Už tretíkrát ju oslovil „chlapče“. „Ja som dievča,“ namietla Arya.

„Chlapec, či dievča,“ povedal Syrio Forel, „ste meč, nič viac.“ Zaťal zuby. „Výborne, to je správne držanie. Nemáte v ruke halapartňu, ale…“

„… ihlu,“ dopovedala dychtivo Arya.

„Presne. Teraz sa pustíme do tanca. Pamätajte si, dieťa, toto nie je železný tanec západniarov, rytiersky tanec, žiadne rúbanie či sekanie, veru nie. Toto je tanec hrdlorezov, rodný tanec, rýchly a svižný. Všetci ľudia sú z vody, vedeli ste to? Keď ich prepichnete, voda z nich vytečie a zomrú.“ Urobil krok dozadu a zdvihol svoj drevený meč. „Teraz ma skúste zasiahnuť.“

Arya to skúsila. Skúšala to štyri hodiny, až kým ju neboleli a nepálili všetky svaly v tele. Syrio Forel len cvakal zubami a hovoril jej, čo má robiť.

Na druhý deň sa začal Aryin skutočný výcvik.





DAENERYS


Dothracké more,“ oznámil ser Jorah Mormont, keď zastavil koňa na vrchole pahorka.

Pod nimi sa rozprestierala rovina, nekonečná a pustá, obrovská prázdna plocha, čo sa ťahala až k obzoru v diaľke a ešte ďalej. Je to more, pomyslela si Dany. Neboli tam vrchy ani hory, ani stromy, mestá či cesty, len nekonečná planina porastená vysokou trávou, čeriacou sa vo vetre. „Je také zelené,“ povedala.

„Teraz áno,“ súhlasil ser Jorah. „Mali by ste ho vidieť, keď zakvitne tmavočervenými lupeňmi. Vtedy vyzerá ako krvavé more. Keby ste pri­šli v období sucha, videli by ste svet farby starého bronzu. A toto je len hranna, dieťa. Rastú tu stovky druhov tráv, žlté ako citrón a indigovo tmavé, belasé, oranžové a dúhové. V Tieňozemi za Asshájom rastú oceány dúšky, vyššej ako jazdec na koni, so stonkami priehľadnými ani mliečne sklo. Zabíja všetky ostatné trávy a v noci svetielkuje dušami zatratených. Dothrakovia hovoria, že jedného dňa dúška obrastie celý svet a všetok život zanikne.“

Dany sa zachvela pri tej predstave. „Teraz nechcem počúvať o takých veciach,“ povedala. „Je tu krásne, nechcem myslieť na to, že by sa svet mohol skončiť.“

„Ako si želáte, khaleesi,“ povedal úctivo Jorah.

Začula hlasy a obzrela sa. S Mormontom predbehli ostatných, ale tí teraz už vystupovali za nimi. Jej slúžka Irri a mladí lukostrelci z jej khasu klusali na koňoch hladko a plynulo ako kentauri, len Viserys zápasil s plochým sedlom a krátkymi strmeňmi. Jej brat tu vonku nebol vo svojej koži. Nemal sem vôbec chodiť. Magister Illyrio ho prosil, aby počkal v Pentose, ponúkol mu svoj dom, ale Viserys odmietol. Zostane s Drogom, kým mu nesplatí dlh, kým nezíska korunu, čo mu sľúbili. „A ak sa ma pokúsi podviesť, na svoju škodu sa dozvie, ako vyzerá prebudený drak,“ zaprisahal sa Viserys s dlaňou na rukoväti požičaného meča. Illyrio po týchto slovách zažmurkal a zaželal mu veľa šťastia.

Dany si uvedomila, že teraz sa jej vonkoncom nechce počúvať bratove ponosy. Deň bol až neskutočne krásny, obloha sýtomodrá a vysoko nad hlavami im krúžil jastrab na love. Zelené more sa vlnilo a vzdúvalo s každým závanom vetra, tvár jej zohrieval teplý vzduch a Dany sa v duši rozhostil hlboký pokoj. Nedovolí, aby ho Viserys narušil.

„Zostaňte tu,“ obrátila sa k serovi Jorahovi. „Všetkým povedzte, aby počkali. Odkážte im, že som to prikázala.“

Rytier sa usmial. Ser Jorah nebol nijaký krásavec. Krk a plecia mal ako býk, ruky a hrudník tak husto porastené čiernymi chlpmi, že na hlavu mu už nezvýšilo. Jeho úsmev však Dany vždy dokázal povzbudiť. „Učíte sa hovoriť ako kráľovná, Daenerys.“

„Nie ako kráľovná,“ opravila ho Dany. „Ako khaleesi.“ Obrátila kobylu a rozbehla sa cvalom nadol úbočím.

Svah bol strmý a kamenistý, Dany však cválala nebojácne, radosť a pocit nebezpečenstva jej zneli v duši ako hudba. Celý život jej Viserys hovoril, že je princezná, ale až keď začala jazdiť na svojej striebornej kobylke, začala sa tak aj cítiť.

Spočiatku to nebolo jednoduché. Khalasar dal zbaliť tábor hneď ráno po svadbe a zamieril na východ do Vaes Dothraku. Na tretí deň si Dany myslela, že vypustí dušu. Sedlo jej zodralo zadok do krvi. Stehná mala rozodraté do mäsa, dlane samý mozoľ od oprát, svaly na nohách a na chrbte ju tak boleli, že ledva obsedela. Keď padol súmrak, slúžky jej museli pomôcť zosadnúť z koňa.

Ani noci jej však neprinášali úľavu. Po ceste ju khal Drogo nebral na vedomie, nevšímal si ju ani na svadbe, večer pil so svojimi bojovníkmi a pokrvnými jazdcami, pretekal sa na najlepších koňoch, kochal sa pohľa­dom na tanečnice a zomierajúcich mužov. Do tohto jeho života Dany nepatrila. Jedávala sama alebo so serom Jorahom a so svojím bratom, a potom plakala, až kým nezaspala. A napriek tomu k nej vždy nadrá­-nom Drogo prichádzal a budil ju, aby si ju mohol zobrať tak neľútostne, ako jazdil na svojom žrebcovi. Vždy do nej vnikal odzadu, po dothracky, za čo mu bola Dany vďačná; takto jej manžel aspoň nevidel slzy, čo jej stekali po tvári, a mohla si zaboriť hlavu do vankúša, ktorý tlmil jej bolestné stony. Keď bol hotový, zatvoril oči a začal potichu chrápať, zatiaľ čo Dany vedľa neho ležala a pomliaždené telo ju tak bolelo, že nemohla zaspať.

Tak plynul deň za dňom a noc za nocou a Dany vedela, že to už nevydrží. Raz večer sa rozhodla, že radšej zomrie, ako by mala žiť takto ďalej…

A predsa, keď v tú noc zaspala, sníval sa jej znovu dračí sen. Viserys v ňom tentoraz nebol. Bola tam len ona a drak. Mal šupiny čierne ako noc, vlhké a slizké od krvi. Cítila, že je to jej krv. Jeho oči boli ako jazierka horúcej lávy, a keď otvoril papuľu, s hukotom z nej vyšľahol spaľujúci plameň. Počula jeho spev. Roztvorila náručie, objala ho, dala sa ním pohltiť, dovo­lila mu, aby ju očistil, pretvoril a stvoril nanovo. Cítila, ako sa jej telo škvarí, černie a mäso sa odlupuje, ako jej vrie krv a premieňa sa na paru, a predsa ju nič nebolelo. Pripadala si nová a živá.

Na druhý deň sa prihlásil zvláštny pocit. Akoby všetka bolesť poľavila. Akoby ju bohovia vyslyšali a zľutovali sa nad ňou. Dokonca aj slúžky si všimli jej premenu. „Khaleesi,“ oslovila ju Jhiqui, „čo sa deje? Ste chorá?“

„Bola som,“ odpovedala Dany, keď stála nad dračími vajcami, svadobným darom od Illyria. Jemne sa dotkla najväčšieho a prešla prstami po škrupine. Čierna a purpurová, pomyslela si, ako drak v mojom sne. Kameň pod jej prstami bol zvláštne teplý… alebo že by sa jej ešte snívalo? Nervózne odtiahla ruku.

Od tej chvíle bol každý deň ľahší ako ten predchádzajúci. Nohy jej mocneli, mozole praskali a dlane tvrdli, hebké stehná tuhli a boli pružnejšie.

Khal prikázal slúžke Irri, aby Dany naučila jazdiť na koni po dothracky, ale v skutočnosti ju to naučila sama kobyla. Akoby rozoznala všetky jej nálady, akoby boli jedna myseľ. S každým ďalším dňom sa Dany cítila v sedle istejšia. Dothrakovia boli tvrdí a neľútostní a svojim zvieratám nedávali mená, takže Dany na kobylku myslela len ako na striebornú. Jakživ si nič neobľúbila tak veľmi ako teraz ju.

Keď už jazda na koni nebola pre ňu utrpením, Dany si začala všímať okolitú prírodu. Držala sa v čele khalasaru s Drogom a jeho pokrvnými jazdcami, takže krajinu videla vždy prvá, čistú a nepoškvrnenú. Veľký zástup za nimi udupal zem, zakalil vody riek a zvíril prach, ale pláne pred nimi boli vždy bujné a zelené.

Prešli zvlnenými vŕškami Norvosu, okolo terasovitých usadlostí a malých dediniek, ktorých obyvatelia ich s úzkosťou pozorovali z bielych omietnutých múrov. Prebrodili sa tromi širokými pokojnými riekami a úzkou divokou bystrinou, táborili pri vysokom modrom vodopáde, prekročili ruiny rozľahlého mŕtveho mesta, v ktorom vraj medzi sčernetými mramorovými stĺpmi kvílili prízraky. Cválali po tisícročných valýrskych cestách, rovných ako dothracké šípy. Polovicu mesiaca prechádzali Qohorským lesom, kde im lístie nad hlavami tvorilo zlatý baldachýn a kmene stromov boli široké ako mestské brány. V lese žili obrovské jelene, škvrnité tigre a lemury so striebornou srsťou a veľkými purpurovými očami, všetky zvieratá však pre blížiacim sa khalasarom ušli a Dany nezazrela ani jedno jediné.

Už si takmer nespomínala na svoje utrpenie. Po celodennej jazde ju stále bolelo telo, ale v tej bolesti našla nepochopiteľnú slasť a každé ráno dychtivo vysadla do sedla, zvedavá, aké divy ju zasa čakajú na ceste. Potešenie začínala nachádzať dokonca aj v nociach, a hoci stále plakala, keď sa jej Drogo zmocnil, nebolo to vždy len od bolesti.

Na úpätí pahorka ju obklopila vysoká poddajná tráva. Dany spomalila do klusu a vyšla na pláň, stratila sa v zeleni, konečne sama. V khalasare nikdy nebola sama. Khal Drogo za ňou prichádzal až v noci, ale slúžky ju kúpali a kŕmili a spávali pri vchode do jej stanu, Drogovi pokrvní jazdci a muži z jej khasu boli vždy nablízku a vlastný brat ju prenasledoval ako tieň. Dany ho počula aj teraz, ako zúrivo vrieskal na pahorku na sera Joraha. Šla ďalej, ponárala sa čoraz hlbšie do Dothrackého mora.

Zeleň ju pohltila. Vzduch voňal zemou a trávou a do všetkého sa miešal pach konského tela, Daninho potu a olejov v jej vlasoch. Dothracké vône. Zdalo sa jej, že tam patria. Dany ich vdychovala a smiala sa. Pochytila ju náhla túžba dotknúť sa zeme pod nohami, zaboriť prsty do hus­tej čiernej hliny. Zosadla z kobyly, nechala ju pásť sa a vyzula si vysoké jazdecké čižmy.

Viserys sa zrazu prirútil ako letná búrka, prudko zatiahol za opraty a jeho kôň sa spätil. „Ako sa opovažuješ?“ kričal na ňu. „Ty chceš rozkazovať mne? Ty mne?“ Zoskočil z koňa, ale pri dopade na zem sa potkol. Keď sa snažil vystrieť, očervenel v tvári. Chytil ju za plecia a zatriasol ňou. „Zabudla si už, kto si? Pozri sa na seba. Pozri sa na seba!“

Dany sa nemusela pozerať. Bola bosá, mala naolejované vlasy, dothracké jazdecké oblečenie z kože a maľovanú vestu, ktoré dostala ako svadobný dar. Vyzerala, akoby tam patrila. Viserysov mestský hodváb a krúžkové brnenie boli samý fľak a špina.

Ďalej na ňu kričal: „Ty nebudeš rozkazovať drakovi, rozumieš? Som vládca Siedmich kráľovstiev a nebudem poslúchať príkazy nejakej konskej pobehlice, počuješ?“ Rukou jej vkĺzol pod vestu a bolestivo zovrel prsník. „Počuješ?“

Dany ho prudko odstrčila.

Viserys na ňu s údivom vyvalil fialové oči. Nikdy predtým sa mu nepostavila na odpor. Nikdy sa nebránila. Rozzúrene zvraštil tvár. Vedela, že jej to nedaruje.

Prásk!

Bič zasvišťal vo vzduchu ako úder hromu, obkrútil sa Viserysovi okolo krku a strhol ho dozadu. Ohromený a pridusený sa zvalil do trávy. Dothrac­kí jazdci naňho hulákali, zatiaľ čo sa márne snažil vyslobodiť. Mladý Jhogo, ktorý držal bič, sa Dany čosi chrapľavo spýtal. Dany mu nerozumela, ale vtom sa zjavila Irri, ser Jorah a zvyšok jej khasu. „Jhogo sa pýta, či si želáte jeho smrť, khaleesi,“ preložila Irri.

„Nie,“ odpovedala Dany, „nie.“

Jhogo pochopil. Niekto ďalší vyštekol nejakú poznámku a Dothrakovia sa rozosmiali. Irri jej povedala: „Quaro si myslí, že by ste mu mali odrezať ucho, aby ste ho naučili zdvorilosti.“

Jej brat kľačal na kolenách, snažil sa zložiť si koženú slučku, nezrozumiteľne chripel a dusil sa, lebo mu zvierala hrdlo.

„Povedz im, že si neprajem, aby mu ublížili,“ ozvala sa Dany.

Irri zopakovala jej slová v dothračtine. Jhogo prudko trhol bičom a po­tiahol Viserysa ako bábku. Jej brat, teraz voľný, znovu padol na zem. Na krku, kde sa mu zarezal bič, sa mu ťahala úzka krvavá čiara.

„Varoval som ho, pani,“ povedal ser Jorah. „Vravel som mu, aby zostal na pahorku, ako ste prikázali.“

„Viem,“ odpovedala Dany a nespúšťala zrak z Viserysa. Ležal na zemi, lapal po dychu, tvár mal červenú a vzlykal. Vyzeral ako úbožiak. Vždy bol úbožiak. Ako je možné, že si to nikdy predtým nevšimla? V jej vnútri, tam, kde kedysi sídlil strach, bolo teraz prázdne miesto.

„Zoberte mu koňa,“ prikázala Dany serovi Jorahovi. Viserys na ňu zízal s otvorenými ústami. Neveril vlastným ušiam; ani Dany celkom neverila vlastným slovám. Napriek tomu ich vyriekla. „Môj brat príde za nami do khalasaru pešo.“

Muž, čo nejde na koni, nie je pre Dothrakov človek, je najnižší z najnižších, bytosť bez cti a hrdosti. „Nech ho všetci vidia.“

„Nie!“ vykríkol Viserys. Obrátil sa k serovi Jorahovi a začal ho prosiť v spoločnej reči slovami, ktorým ostatní nerozumeli.

„Udrite ju, Mormont. Zbite ju! Prikazuje vám to váš kráľ. Zabite tie dothracké psy a dajte jej príučku.“

Rytier prešiel pohľadom z Dany na jej brata; ona tam stála bosá, s hlinou medzi prstami a olejom vo vlasoch, on ležal v hodvábe a oceli. Dany mu z tváre vyčítala, ako sa rozhodol. „Pôjde pešo, khaleesi,“ po­vedal. Vzal opraty bratovho koňa a ona vysadla na svoju striebornú kobylku.

Viserys na nich škaredo zazrel a posadil sa. Nepovedal ani slovo, ale keď odchádzali, zostal s očami sršiacimi jedom sedieť na zemi. Zakrátko sa im vo vysokej tráve stratil z dohľadu. Keď ho už nebolo vidieť, Dany dostala strach. „Trafí späť?“ opýtala sa sera Joraha.

„Dokonca aj taký slepý človek ako váš brat dokáže sledovať našu stopu,“ odpovedal.

„Je hrdý, možno sa bude hanbiť vrátiť.“

Jorah sa zasmial. „A kam by šiel? Keď nenájde khalasar, khalasar nájde jeho. V Dothrackom mori sa len tak ľahko neutopí, dieťa.“

Dany musela pripustiť, že má pravdu. Khalasar pripomínal kráčajúce mesto, čo však neznamenalo, že kráča bezcieľne. Pred hlavným vojom šli vždy prieskumníci, striehli na divú zver alebo nepriateľa, zatiaľ čo jazdci po bokoch dozerali na ich bezpečnosť. Nič im neušlo, tu nie, v tejto krajine sa narodili. Tieto pláne boli súčasťou ich samých… a teraz aj jej.

„Udrela som ho,“ povedala s údivom v hlase. Teraz, keď bolo po všetkom, pripadalo jej to ako zvláštny sen. „Ser Jorah, myslíte si… Bude sa hnevať, keď sa vráti…?“ striaslo ju. „Prebudila som draka, však?“

Ser Jorah potiahol nosom. „Vy azda dokážete budiť mŕtvych, dievča? Posledný drak bol váš brat Rhaegar, a ten umrel na Trojzubci. Viserys je menej než hadí tieň.“

Jeho trúfalé slová ju ohromili. Mala pocit, že všetko, čomu kedy verila, už neexistuje. „Vy… prisahali ste mu vernosť…“

„To áno, dievča,“ odvetil ser Jorah. „A ak je váš brat len hadí tieň, čo sú potom jeho služobníci?“ V hlase mal trpkosť.

„Je predsa kráľ. Je…“

Jorah zastavil koňa a pozrel na ňu. „Povedzte mi pravdu. Boli by ste naozaj šťastná, keby Viserys sedel na tróne?“

Dany sa nad tým zamyslela. „Nebol by dobrý kráľ, však?“

„Mali sme aj horších… ale nie veľa.“ Rytier popchol koňa a opäť vyrazil.

Dany ho nasledovala. „Napriek tomu,“ začala, „prostý ľud naňho čaká. Magister Illyrio hovorí, že šijú dračie zástavy a modlia sa, aby sa Viserys vrátil spoza Úzkeho mora a oslobodil ich.“

„Prostý ľud sa modlí za dážď, za zdravé deti a za to, aby sa leto nikdy neskončilo,“ odvetil ser Jorah. „Nezáleží mu na tom, či urodzení páni hrajú svoju hru o tróny, pokiaľ mu dajú pokoj.“ Pokrčil plecami. „Nikdy mu na tom nezáležalo.“

Dany šla chvíľu mlčky, dávala si v duchu jeho slová dokopy. Boli v rozpore so všetkým, čo jej Viserys vždy hovoril. Žeby ľuďom nezáležalo na tom, či im vládne skutočný kráľ, alebo Samozvanec? Čím viac však premýš­ľala nad Jorahovými slovami, tým sa jej zdali pravdivejšie.

„Za čo sa modlíte vy, ser Jorah?“ opýtala sa ho.

„Za domov,“ odpovedal roztúžene.

„Aj ja,“ povedala a verila tomu.

Ser Jorah sa zasmial. „V tom prípade sa obzrite okolo seba, khaleesi.“

Lenže Dany v tej chvíli nevidela pláň Dothrackého mora. Videla Kráľov prístav a veľkolepú Červenú baštu, ktorú dal postaviť Aegon Dobyvateľ. Videla Dračí kameň, kde sa narodila. V duchu videla tisíce horiacich sve­tiel, oheň blčiaci v každom okne. Videla červené dvere.

„Môj brat nikdy nezíska späť Sedem kráľovstiev,“ povedala. Uvedomila si, že to vie už veľmi dlho. Vedela to celý život. Len si to netrúfala nikdy vysloviť, ani len šeptom. Teraz to však vyriekla nahlas, aby to počul Jorah Mormont a spolu s ním aj celý svet.

Ser Jorah sa na ňu skúmavo zahľadel. „Myslíte?“

„Nebol by schopný veliť vojsku, aj keby mu ho môj manžel dal,“ vyhlásila. „Nemá peniaze a jediný rytier, ktorý mu prisahal vernosť, ho považuje za hada. Dothrakovia si z jeho slabošstva uťahujú. Nikdy nás neprivedie domov.“

„Múdre dievča,“ usmial sa rytier.

„Už nie som dievča,“ povedala rozhodne. Stisla kobylu pätami a popchla ju do cvalu. Strácala sa im čoraz rýchlejšie, nechávala za sebou Joraha, Irri aj ostatných. Vo vlasoch jej povieval teplý vietor a zapadajúce slnko sfarbilo jej tvár dočervena. Keď prišla do khalasaru, už sa zotmelo.

Otroci jej postavili stan na brehu jazierka, do ktorého ústil prameň. Z paláca z trávových rohoží na kopci k nej doľahli drsné hlasy. Čoskoro ich vystrieda smiech, keď muži z jej khasu začnú rozprávať, čo sa dnes prihodilo na trávnatých pláňach. Skôr ako Viserys dokrivká do tábora, každý muž, žena aj dieťa budú vedieť, že šiel pešo. V khalasare nemajú tajomstvá.

Dany zverila svoju striebornú kobylku otrokom, aby sa o ňu postarali, a vstúpila do stanu. Pod hodvábom bolo príjemne chladno a šero. Keď za ňou spadla vchodová plenta, Dany zbadala, ako sa prst červeného svetla, v ktorom sa víril prach, dotkol dračích vajec ležiacich na opačnej strane. Na chvíľu jej pred očami vytrysklo tisíc kvapiek šarlátového plameňa. Za­žmurkala, plameň zmizol.

Kameň, pomyslela si. Je to len kameň, dokonca aj Illyrio povedal, že draci sú mŕtvi. Položila dlaň na čierne vajce a roztiahla opatrne prsty na škrupine. Kameň bol teplý. Takmer horúci. „Slnko,“ šepla Dany. „Zohrialo ich slnko.“

Svojim slúžkam rozkázala, aby jej pripravili kúpeľ. Doreah rozložila pred stanom oheň, Irri s Jhiqui zložili veľkú medenú vaňu – ďalší svadobný dar – a naplnili ju vodou z jazierka. Keď sa z kúpeľa parilo, Irri jej pomohla vojsť do vane a vliezla za ňou.

„Videli ste niekedy draka?“ opýtala sa Dany, keď jej Irri umývala chrbát a Jhiqui vymývala piesok z vlasov. Počula, že prví draci prišli z východu, z Tieňozeme za Asshájom a z ostrovov za Nefritovým morom. Možno tam dodnes nejakí žijú v odľahlých, nehostinných končinách.“

„Draci už neexistujú, khaleesi,“ povedala Irri.

„Draci mŕtvi,“ súhlasila Jhiqui. „Dlho, veľmi dávno.“

Viserys jej povedal, že poslední targaryenovskí draci zahynuli pred necelým pol druha storočím za vlády Aegona III., ktorému hovorili Dračia záhuba. Dany sa to nezdalo tak dávno. „Všade?“ opýtala sa sklamane. „Dokonca aj na východe?“ Kúzla a mágia na západe zanikli, keď na Valýriu a Krajinu dlhého leta doľahla Skaza a ani začarovaná oceľ, ani búrkoví zaklínači či draci ju nedokázali odvrátiť, ale Dany všade počúvala, že na východe je to inak. Na ostrovoch v Nefritovom mori vraj žijú pavúčie škor­pióny, džungle Yi Ti sú zamorené baziliškami a búrkoví zaklínači, mágovia a aeromanti v Asshájsku otvorene predvádzajú svoje umenie a zaklínači tieňov a krvaví čarodejníci usporadúvajú čierne obrady za temných nocí. Prečo by tam nemohli žiť aj draci?

„Žiadni draci,“ povedala Irri. „Statoční muži ich vykynožili, lebo draci sú strašné beštie. To je predsa známe.“

„To je predsa známe,“ zopakovala Jhiqui.

„Jeden kupec z Quarthu mi raz povedal, že draci prišli z mesiaca,“ ozvala sa plavovlasá Doreah, ktorá jej zohrievala uterák nad ohňom. Jhiqui a Irri boli približne v rovnakom veku ako Dany, boli to dothracké dievčatá zajaté ako otrokyne, keď Drogo zničil khalasar ich otca. Doreah bola staršia, mala takmer dvadsať rokov. Magister Illyrio ju našiel v dome rozkoší v Lyse.

Dany prudko otočila hlavu a do tváre jej skĺzli vlhké strieborné pramene. „Z mesiaca?“ opýtala sa zvedavo.

„Vravel, že mesiac je vajce, khaleesi,“ pokračovala Lysanka. „Kedysi boli na oblohe dva mesiace, ale jeden sa priblížil k slnku a pukol od tepla. Vyliahlo sa z neho tisíc drakov, ktorí pili oheň zo slnka. Preto draci chrlia oheň. Jedného dňa sa k slnku priblíži aj druhý mesiac, a potom praskne a draci sa k nám vrátia.“

Dothračanky sa zachádzali od smiechu. „Si bláznivá otrokyňa, čo má v hlave slamu,“ povedala Irri. „Mesiac nie je vajce. Mesiac je boh, manželka slnka. To sa vie.“

„To sa vie,“ zopakovala Jhiqui.

Keď Dany vyšla z kúpeľa, pokožku mala na celom tele zružovenú. Jhiqui ju uložila, aby ju mohla natrieť olejom a vydrhnúť z nej zažratú špinu. Irri ju potom navoňala vôňovcom a škoricou. Kým jej Doreah česala vlasy, až sa leskli ako kované striebro, premýšľala o mesiaci, vajciach a drakoch.

Dala si skromnú večeru. Ovocie, syr, pečený chlieb a džbánik medového vína na zapitie. „Doreah, zostaň so mnou a najedz sa,“ požiadala Dany svoju slúžku, keď Dothračanky odišli. Lysanka mala medovozlaté vlasy a oči ako letná obloha.

Keď osameli, sklopila zrak. „Je to pre mňa veľká česť, khaleesi,“ povedala, ale nebola to česť, iba služba. Keď vyšiel mesiac, ešte dlho spolu sedeli a zhovárali sa.

V tú noc, keď prišiel khal Drogo, Dany ho čakala. Vošiel do stanu a zastal prekvapene vo vchode. Pomaly sa postavila, rozhalila hodvábnu nočnú košeľu a nechala ju skĺznuť na zem. „Dnes v noci musíme ísť von, pane,“ oznámila mu, lebo Dothrakovia verili, že všetko, čo je pre človeka dôležité, sa musí odohrávať pod holým nebom.

Khal Drogo kráčal za ňou v mesačnom svite a zvončeky vo vlasoch mu ticho cinkali. Niekoľko stôp od jej stanu bolo lôžko z jemnej trávy, a tam ho Dany stiahla k sebe. Keď sa ju snažil prevrátiť, položila mu ruku na prsia. „Nie,“ povedala. „Dnes sa vám chcem pozerať do tváre.“

V srdci khalasaru neexistuje súkromie. Dany vnímala na sebe pohľady, keď ho vyzliekala, počula tiché hlasy, keď robila veci, čo jej poradila Do­reah. Nezáležalo jej na tom. Nie je vari khaleesi? Jeho oči boli jediné, na čom záležalo, a keď ich našla, videla v nich niečo, čo tam nikdy predtým nebolo. Jazdila na ňom tak divo ako na svojej striebornej kobyle, a keď prišlo vyvrcholenie, khal Drogo vykríkol jej meno.

Boli na druhej strane Dothrackého mora, keď jej Jhiqui pohladila prstami mäkkú oblinu brucha a povedala: „Khaleesi, nosíte v sebe dieťa.“

„Viem,“ odpovedala Dany.

Bolo to na jej štrnáste meniny.





BRAN


Dolu na dvore sa malý Rickon naháňal s vlkmi.

Bran ich pozoroval zo sedadla pod oknom. Kamkoľvek sa chlapec rozbehol, Sivý vietor tam bol pred ním a skákal, aby mu zahatal cestu, až kým si ho Rickon nevšimol, nevykríkol od radosti a nevystrelil opačným smerom. Chlpáčik mu bežal za pätami, vrtel sa a chniapal, keď sa k nemu priblížili ostatné vlky. Srsť mu stmavla, teraz bol celý čierny a oči mu horeli zeleným plameňom. Branov Leto pribehol posledný. Bol dymovo strieborný a bolo z neho vidieť len žltozlaté oči. Bol menší a ostražitejší ako Sivý vietor. Bran si pomyslel, že je zo všetkých najšikovnejší. Počul za­dychčaný smiech svojho brata, keď trielil po ubitej zemi na drobučkých nožičkách.

Zaštípalo ho v očiach. Túžil by byť tam dolu, smiať sa a behať spolu s nimi. Bran si zlostne utrel slzy päsťami, skôr než stihli stiecť. Jeho ôsme meniny prišli a odišli. Bol už takmer dospelý, pristarý, aby plakal.

„Bola to lož,“ povedal trpko, keď si spomenul na havrana zo svojho sna. „Neviem lietať. Veď neviem ani len behať.“

„Havrany klamú,“ prisvedčila stará dojka, ktorá štrikovala v kresle. „Poznám jeden príbeh o havranovi.“

„Nechcem už počúvať rozprávky,“ odsekol urazene Bran. Kedysi mal starú dojku a jej príbehy rád. To bolo predtým. Teraz sa to zmenilo. Nechávali ho s ňou celé dni, aby naňho dávala pozor, umývala ho, robila mu spoločnosť. Lenže to bolo ešte horšie. „Neznášam tie tvoje hlúpe príbehy.“

Stará žena sa usmiala bezzubými ústami. „Moje príbehy? Nie, môj malý pane, nie sú moje. Tie príbehy tu boli a sú, boli tu predo mnou, budú aj po tebe.“

Je škaredá ako noc, pomyslel si nenávistne Bran; scvrknutá a vráskavá, takmer slepá, nevládze už ani chodiť po schodoch, na fľakatej ružovej hlave má len niekoľko chumáčov bielych vlasov. Nikto naozaj nevie, koľko má rokov, a otec mu povedal, že stará dojka ju volali ešte v časoch, keď bol sám malý chlapec. Nepochybne bola najstaršia v Zimovrese, možno najstaršia v celých Siedmich kráľovstvách. Do Zimovresu prišla ako dojka Brandona Starka, ktorému umrela matka pri pôrode. Bol to starší brat lorda Rickarda, Branovho dedka, alebo možno mladší brat, alebo brat otca lorda Rickarda. Raz to stará dojka hovorila tak, druhý raz inak. Vo všetkých príbehoch však chlapec zomrel vo veku troch rokov na letnú horúčku a stará dojka zostala v Zimovrese so svojimi vlastnými deťmi. Obi­dvoch synov stratila vo vojne, v ktorej kráľ Robert získal trón, a jej vnuka zabili na hradbách Piky počas povstania Balona Greyjoya. Jej dcéry sa už dávno vydali, odsťahovali sa a zomreli. Jediné, čo zostalo z jej krvi, bol Hodor, slabomyseľný obor, ktorý pracoval v stajniach, iba stará dojka si žila ďalej, štrikovala a rozprávala príbehy.

„Mňa netrápi, čie sú,“ povedal jej Bran. „Neznášam ich.“ Nechcel počúvať žiadne rozprávky a neželal si, aby pri ňom sedela. Chcel matku a otca. Chcel sa rozbehnúť s Letom po boku. Chcel vyliezť na zborenú vežu a kŕmiť vrany zrnom. Chcel si vyjsť na svojom poníkovi s bratmi. Chcel, aby bolo všetko ako predtým.

„Poznám príbeh o chlapcovi, ktorý neznášal príbehy,“ povedala stará dojka s tým svojím hlúpym úsmevom a jej ihlice pri tom robili klik, klik, klik… Bran by sa na ňu najradšej rozkričal. Vedel však, že už nikdy to nebude také ako predtým.

Havran mu pošepol, že vie lietať, ale keď sa prebudil, bol celý dolámaný a svet sa zmenil. Všetci ho opustili, otec, matka a sestry, dokonca aj nevlastný brat Jon. Otec mu sľúbil, že pôjde do Kráľovho prístavu na vlastnom veľkom koni, ale potom odišiel bez neho. Majster Luwin poslal lordovi Eddardovi krkavca so správou, ďalšieho matke a tretieho Jonovi na Múr. Nikto z nich mu však neodpovedal. „Krkavce sa často strácajú,“ upokojoval ho majster. „Medzi nami a Kráľovým prístavom je toľko míľ a toľ­ko jas­trabov, že sa k nim možno naše správy ani nedostali.“ Napriek tomu sa Branovi zdalo, že kým spal, všetci pomreli… Alebo možno zomrel on a všetci naňho zabudli. Jory, ser Rodrik a Vayon Poole odišli tiež a s nimi aj Hullen, Harwin, Tučný Tom a štvrtina stráží.

Zostali len Robb a malý Rickon, ale Robb sa veľmi zmenil. Teraz bol z neho lord Robb, alebo sa o to aspoň snažil. Nosil skutočný meč a vôbec sa neusmieval. Celé dni drezúroval stráže a cvičil sa v šerme, z nádvoria sa ozývalo rinčanie zbraní a zúfalý Bran všetko sledoval zo svojho okna. Po večeroch sa zatváral s majstrom Luwinom, rozprával sa s ním a prechádzali spolu účtovné knihy. Občas odišiel s Hallisom Mollenom a navštevovali vzdialené pevnosti. Keď bol preč čo i len jeden deň, Rickon plakal a pýtal sa Brana, či sa Robb vôbec vráti. Ešte aj keď bol Robb doma v Zimovrese, akoby mal vždy viac času na Hallisa Mollena a Theona Greyjoya ako na vlastných bratov.

„Mohla by som ti porozprávať o Brandonovi Staviteľovi,“ navrhla stará dojka. „Ten príbeh máš najradšej.“

Pred tisícmi a tisícmi rokov Brandon Staviteľ vybudoval Zimovres. Nie­ktorí dokonca tvrdia, že postavil aj Múr. Bran poznal ten príbeh, ale nikdy nepatril k jeho obľúbeným. Možno sa páčil niektorému inému Brandonovi. Niekedy sa mu dojka prihovárala, akoby bol jej Brandon, dieťatko, o ktoré sa starala pred mnohými rokmi, a inokedy si ho mýlila s jeho strýkom Brandonom, ktorého zabil Šialený kráľ, predtým ako sa Bran narodil. Kedysi mu matka povedala, že stará dojka žije už tak dlho, že jej všetci Brandonovia Starkovia splynuli v hlave do jedného.

„Nemám ho najradšej,“ povedal. „Mne sa páčia tie strašidelné.“ Zvonku niečo začul a obrátil sa k oknu. Rickon upaľoval cez nádvorie k strážnici pri bráne s vlkmi za pätami, ale veža bola obrátená na opačnú stranu, a tak Bran nevidel, čo sa deje. Sklamane si celou silou udrel do stehna, ale nič necítil.

„Ach, moje sladké letné dieťa,“ šepla stará dojka, „čo ty vieš o strachu. Strach patrí k zime, môj malý pane, keď napadne sto stôp snehu a od severu začne duť ľadový vietor. Strach patrí k dlhej noci, keď slnko schová svoju tvár na celé roky a malé deti sa rodia a umierajú v temnote, pravlky slabnú, hladujú a lesmi blúdia bieli chodci.“

„Myslíte Iných,“ povedal Bran spupne.

„Iných,“ prikývla stará dojka. „Pred tisíckami rokov prišla zima, studená, krutá a nekonečná. Ľudia takú nepamätali. Na svet sa zniesla tma, čo trvala celé generácie, a králi sa triasli a umierali vo svojich hradoch rovnako ako pastieri svíň v chatrčiach. Ženy svoje deti radšej zadusili, aby sa nemuseli dívať, ako zomierajú od hladu, a potom plakali a cítili, ako im slzy zamŕzajú na tvári.“ Jej hlas a štrngot ihlíc stíchli, uprela na Brana bledé mútne oči a opýtala sa: „Nuž, dieťa, takýto príbeh sa ti páči?“

„No,“ zaváhal Bran, „áno, len…“

Stará dojka prikývla. „V temnote sa po prvý raz objavili Iní,“ pokračovala a ihlice štrngali ďalej. „Boli to studené mŕtve tvory, nenávideli železo, oheň, dotyk slnečných lúčov a každé stvorenie s teplou krvou v žilách. Prehnali sa na bielych koňoch cez pevnosti, mestá a kráľovstvá, po tuctoch zabíjali hrdinov a vojská a nechávali všade za sebou spúšť. Ani všetky meče dokopy ich nedokázali zastaviť, nezľutovali sa dokonca ani nad pannami a nemluvňatami. Naháňali ich po lesoch a svojich mŕtvych sluhov kŕmili mäsom ľudských detí.“

Hovorila potichu, takmer šepkala a Bran sa pristihol, že sa nakláňa, aby ju lepšie počul.

„To bolo predtým, ako prišli Andali, a dávno predtým, ako ženy ušli cez Úzke more z rhoynských miest. Sto kráľovstiev bolo v tých časoch kráľovstvom Prvých ľudí, ktorým zverili vládu nad krajinou deti lesa. Ale kde-tu hlboko v lesoch žili ešte deti v drevených mestách a v kopcoch a dozerali na ne tváre na stromoch. A keď zem napĺňala smrť a chlad, posledný hrdina sa tieto deti rozhodol vyhľadať v nádeji, že by vďaka ich prastarej mágii získal späť to, čo ľudské vojská stratili. Vybral sa do mŕtvych krajín s mečom, koňom, psom a tuctom spoločníkov. Hľadal ich celé roky, až sa nakoniec vzdal nádeje, že deti lesa nájde v tajných skrýšach. Jeho priatelia jeden za druhým zomierali, nakoniec mu zahynul aj kôň a pes, meč mu zamrzol a čepeľ sa zlomila, keď ho chcel použiť. Iní zavetrili horúcu krv a potichu sa vydali po jeho stopách, sledovali ho so svorkou bielych pavúkov veľkých ako psy…“

Dvere sa otvorili s prenikavým zaškrípaním a Branovi vyletelo srdce až do krku, bol to však len majster Luwin s Hodorom, ktorý sa vypínal za ním na chodbe. „Hodor!“ zakričal stajník, ako mal vo zvyku, a obdaril Brana širokým úsmevom.

Majster Luwin sa neusmieval. „Máme hostí,“ oznámil, „a musíte sa s nimi stretnúť aj vy, Bran.“

„Práve počúvam rozprávku,“ namietol Bran.

„Rozprávky môžu počkať, môj malý pane, a keď sa k nim vrátiš, zistíš, že ti nič neušlo,“ povedala stará dojka. „Návštevníci nie sú takí trpezliví a často prinášajú vlastné príbehy.“

„Kto to je?“ opýtal sa Bran majstra Luwina.

„Tyrion Lannister a pár mužov z Nočnej hliadky s odkazom od vášho brata Jona. Robb sa s nimi práve rozpráva. Hodor, pomôžeš Branovi zísť dolu do siene?“

„Hodor!“ súhlasne prikývol obor. Sklonil veľkú strapatú hlavu, aby ňou nevrazil do zárubne. Mal takmer sedem stôp. Bolo ťažko uveriť, že je to krv starej dojky. Bran premýšľal, či keď Hodor zostarne, scvrkne sa rovnako ako jeho prababička. Zdalo sa mu to nepravdepodobné, aj keby sa mal dožiť tisíc rokov.

Hodor zdvihol Brana ľahko ako snop obilia a pritlačil si ho k obrovskému hrudníku. Vždy z neho bolo cítiť kone, ale nebol to nepríjemný pach. Ruky mal mocné a porastené hnedými chlpmi. „Hodor,“ povedal znovu. Theon Greyjoy kedysi poznamenal, že Hodor toho síce veľa nevie, ale nikto nemôže tvrdiť, že vie, ako sa volá. Stará dojka sa chichotala ako sliepka, keď jej to povedal, a prezradila mu, že Hodorovo pravé meno je Walder. Nikto nevedel, ako prišiel na meno Hodor, ale keď ho začal hovoriť, osvojili si ho všetci. Iné slová nepoznal.

Starú dojku nechali vo svetlici vo veži aj s jej ihlicami a spomienkami. Hodor niesol Brana dolu schodmi a po galérii a čosi si falošne pospevoval. Majster Luwin, ktorý im šiel za pätami, takmer bežal, aby udržal tempo so stajníkom.

Robb sedel v otcovom vysokom kresle, na zbroji z varenej kože mal krúžkové brnenie a na tvári prísny výraz lorda Robba. Za ním stáli Theon Greyjoy a Hallis Mollen a sivé kamenné múry pod vysokými úzkymi oknami lemovalo zo desať strážcov. Uprostred miestnosti stál trpaslík so svojím služobníctvom a štyrmi neznámymi mužmi v čiernom z Nočnej hliadky. Len čo ho Hodor preniesol cez prah, Bran vytušil napätie v sieni.

„V Zimovrese je vítaný každý muž Nočnej hliadky a môže tu pobudnúť, dokedy chce,“ hovoril Robb hlasom lorda Robba. Na kolenách mal meč s obnaženou čepeľou, aby ho všetci videli. Dokonca aj Bran vedel, čo znamená vítať hostí s vytaseným mečom.

„Každý muž Nočnej hliadky,“ opakoval trpaslík, „ale ja nie, ak tomu dobre rozumiem, chlapče.“

Robb vstal a namieril meč na malého muža. „Za neprítomnosti otca a matky som tu pánom ja, Lannister, a nie som pre vás žiadny chlapec.“

„Ak si tu teraz pánom, mal by si sa naučiť panským spôsobom,“ odpovedal trpaslík, ktorý ignoroval hrot meča pred svojou tvárou. „Povedal by som, že tvoj nevlastný brat zdedil viac otcovej slušnosti.“

„Jon,“ hlesol Bran v Hodorovom náručí.

Trpaslík sa obrátil a pozrel naňho. „Takže je to pravda, chlapec žije. Neveril by som tomu. Vy Starkovci máte tuhý koreň.“

„A Lannisterovci by na to nemali zabúdať,“ povedal Robb a spustil ruku s mečom. „Hodor, prines môjho brata ku mne.“

„Hodor,“ prikývol s úsmevom Hodor, pobehol dopredu a zložil Brana do vysokého kresla Starkovcov, na ktorom zimovreskí veľmoži sedávali odo dňa, keď sa začali nazývať Kráľmi severu. Kreslo bolo z chladného kameňa, čo zadky nespočetných pánov vyleštili dohladka a na koncoch masívnych opierok sa cerili hlavy pravlkov. V obrovskom kresle si Bran pripadal ako nemluvňa.

Robb mu položil ruku na plece. „Hovorili ste, že máte odkaz pre Brana. Nuž, tu je, Lannister.“

Bran si s nepríjemným pocitom uvedomil, že sa naňho upierajú Lannisterove dvojfarebné oči, že si ho premeriavajú a skúmajú ho. „Počul som, že si rád liezol, Bran,“ povedal nakoniec malý muž. „Vysvetli mi, ako si vlastne spadol.“

„Ja som nespadol!“ namietal Bran. Nikdy nespadol, nikdy, nikdy, nikdy.

„Chlapec si na nič nespomína, ani ako vyliezol, ani ako spadol,“ povedal pokojne majster Luwin.

„Zvláštne,“ poznamenal Tyrion Lannister.

„Môj brat sem neprišiel nato, aby odpovedal na vaše otázky, Lannister,“ povedal stroho Robb. „Odkážte mu, čo mu máte odkázať, a mô­­žete ísť.“

„Mám pre teba darček,“ povedal trpaslík Branovi. „Jazdíš rád na koni, chlapče?“

Majster Luwin podišiel bližšie. „Prišiel o cit v obidvoch nohách, pane. Nemôže sedieť na koni.“

„Nezmysel,“ povedal Lannister. „Na správnom koni a v správnom sedle môže jazdiť dokonca aj mrzák.“

To slovo sa zabodlo Branovi do srdca ako nôž. Cítil, ako sa mu do očí tlačia slzy. „Ja nie som žiadny mrzák!“

„V tom prípade ja nie som trpaslík,“ povedal Zmok a vystrúhal grimasu. „Môj otec sa veľmi poteší, keď sa to dopočuje.“ Greyjoy sa zasmial.

„Aký druh koňa a sedla máte na mysli?“ opýtal sa majster Luwin.

„Inteligentného koňa,“ odpovedal Lannister. „Chlapec nemôže používať nohy, aby zviera ovládol, takže kôň sa musí prispôsobiť jazdcovi, musí sa naučiť poslúchať jeho hlas a nechať sa riadiť opratami. Začal by som s nejazdeným jednoročiakom, s koňom bez výcviku, na ktorom nik nejazdil, aby ho nebolo treba odúčať.“ Vytiahol z opaska zvitok papiera. „Toto dajte vášmu sedlárovi. On už bude vedieť čo a ako.“

Majster Luwin si zvedavo zobral papier z trpaslíkovej ruky ako malá sivá veverička. Rozvinul ho a starostlivo si ho obzeral. „Chápem. Kreslíte dobre, pane. Áno, to by mohlo fungovať. Že mi to nenapadlo!“

„Mne také veci napadnú ľahšie, majster. To sedlo sa až tak nelíši od môjho.“

„Naozaj budem môcť jazdiť?“ opýtal sa Bran. Chcel im veriť, ale bál sa. Možno to bola len ďalšia lož. Havran mu tiež sľuboval, že bude môcť lietať.

„Budeš,“ ubezpečil ho trpaslík, „a prisahám ti, chlapče, že na koni budeš rovnako vysoký ako ostatní.“

Robb Stark sa zatváril zmätene. „To je nejaká pasca, Lannister? Čo vás po Branovi? Prečo mu chcete pomôcť?“

„Požiadal ma o to tvoj brat Jon. A mám slabosť pre mrzákov, bastardov a inak postihnutých.“ Tyrion Lannister si položil ruku na srdce a usmial sa.

Dvere z nádvoria sa otvorili. Do siene vkĺzol lúč slnečného svetla a za­dychčaný Rickon vbehol do miestnosti s pravlkmi za pätami. Chlapček zastal pri dverách s rozšírenými očami, ale vlky bežali ďalej. Všimli si Lannis­tera alebo zachytili jeho pach. Leto začal vrčať prvý, pridal sa k nemu Sivý vietor. Zľahka našľapovali k trpaslíkovi, jeden z pravej, druhý z ľavej strany.

„Vlkom sa nepáči váš pach, Lannister,“ poznamenal Theon Greyjoy.

„Azda je načase, aby som sa pobral,“ povedal Tyrion. Ustúpil o krok… a z tieňa za ním vyskočil s vycerenými zubami Chlpáčik. Lannister odskočil, ale Leto sa naňho vrhol. Keď odkríval na neistých nohách o kúsok ďalej, Sivý vietor mu chňapol po ruke a odhryzol kus rukáva.

„Nie!“ vykríkol Bran z vysokého kresla, keď Lannisterovi muži začali tasiť meče. „Leto, ku mne, ku mne!“

Pravlk začul hlas svojho pána, pozrel na Brana a potom znovu na Lannis­tera. Stiahol sa od malého muža a usadil pri Branových nohách, visiacich z kresla.

Robb sedel po celý čas so zatajeným dychom. Teraz vydýchol a zvolal: „Sivý vietor!“ Pravlk potichu pribehol k nemu. Zostal už len Chlpáčik, dorážal do trpaslíka a oči mu blčali ako zelený oheň.

„Rickon, zavolaj ho!“ vykríkol Bran na malého brata. Rickon sa spamätal a zvolal: „Domov, Chlpáčik, domov, už aj!“ Čierny vlk naposledy zavrčal na Lannistera a vyrútil sa k Rickonovi, ktorý ho objal okolo krku.

Tyrion Lannister si odviazal šatku, utrel si čelo a bezvýrazným hlasom predniesol: „Zaujímavé.“

„Ste v poriadku, pane?“ opýtal sa ho jeden z jeho mužov s mečom v ruke, nervózne škúliac na pravlky.

„Mám odtrhnutý rukáv a určite aj mokré nohavice, ale inak neutrpelo nič okrem mojej dôstojnosti.“

Dokonca aj Robb vyzeral otrasený. „Tie vlky… neviem, prečo to spravili.“

„Bezpochyby si ma pomýlili s večerou.“ Lannister sa stroho poklonil Branovi. „Ďakujem vám, že ste ich zavolali k sebe, mladí páni. Ubezpečujem vás, že by ma sotva strávili. A teraz už radšej naozaj pôjdem.“

„Okamih, pane,“ pristavil ho majster Luwin. Podišiel k Robbovi, sklonil sa k nemu a čosi si dlho šepkali. Bran naťahoval uši, aby niečo začul, ale hovorili príliš potichu.

Robb Stark konečne zasunul meč do pošvy. „Ja… možno som bol k vám nezdvorilý,“ povedal. „Branovi ste preukázali láskavosť, a tak…“ Robb sa snažil zo všetkých síl ovládnuť. „Pohostinnosť Zimovresu je vám k dispozícii, ak chcete, Lannister.“

„Ušetri ma od falošnej zdvorilosti, chlapče. Ty ma nemáš rád a nechceš ma tu. V zimnom mestečku za múrmi tvojho hradu som videl hostinec. Tam si nájdem posteľ a obom sa nám bude lepšie spať. Za pár medenákov možno nájdem aj ochotné dievča, čo mi zahreje lôžko.“ Obrátil sa na čierneho brata s pokriveným chrbtom a strapatou bradou. „Yoren, zajtra na svitaní vyrazíme na juh. Nájdeš ma na ceste.“ S tými slovami prešiel na krátkych nožičkách okolo Rickona a vyšiel von. Jeho zbrojnoši ho nasledovali.

Štyria muži z Nočnej hliadky zostali. Robb sa k nim neisto otočil. „Dal som vám pripraviť izby a dosť teplej vody, aby ste zo seba zmyli prach z ciest. Dúfam, že nás dnes večer poctíte svojou prítomnosťou pri stole.“ Svoje slová prednášal tak rozpačito, že si to všimol dokonca aj Bran; bola to naučená reč, nie slová, čo by vychádzali zo srdca, ale čierni bratia mu tak či tak poďakovali.

Keď Hodor odnášal Brana späť do postele vo veži, Leto vybehol za nimi hore schodmi. Stará dojka zaspala v kresle. Hodor povedal: „Hodor,“ zobral pochrapkávajúcu starenku do náručia a odniesol ju; Bran zatiaľ ležal v posteli a premýšľal. Robb mu sľúbil, že sa môže navečerať s mužmi z Nočnej hliadky vo Veľkej sieni. „Leto!“ zavolal. Pravlk vyskočil na posteľ. Bran ho objal tak silno, že cítil jeho teplý dych na tvári. „Budem môcť jazdiť,“ pošepol svojmu priateľovi. „Už čoskoro vyrazíme na lov do lesa, počkaj, veď uvidíš.“ Netrvalo dlho a zaspal.

Snívalo sa mu, že lezie, vyťahoval sa na starú vežu bez okien, zarýval nechty do špár medzi čiernymi kameňmi a hľadal chodidlami miestečká, kde by sa mohol zaprieť. Liezol stále vyššie a vyššie, cez oblaky až do nočnej oblohy a veža sa stále vypínala nad ním. Keď zastal, aby pozrel nadol, zakrútila sa mu hlava a pocítil, ako sa mu kĺžu prsty. Bran vykríkol a pritlačil sa k stene, aby nespadol. Zem bola tisíc míľ pod ním a on nevedel lietať. Nevedel lietať. Čakal, kým sa mu utíši srdce a bude schopný normálne dýchať, a potom začal znova liezť nahor. Nemal na výber, musel ísť vyššie. Zdalo sa mu, že vysoko nad sebou vidí na pozadí obrovského bieleho mesiaca siluety chrličov. Už ho boleli ruky, ale neodvážil sa odpočívať. Prinútil sa liezť rýchlejšie. Chrliče pozorovali jeho výstup, ich oči svietili červeno ako žeravé uhlíky v železnom koši. Možno to kedysi dávno boli levy, ale teraz boli pokrútené a komické. Bran ich počul, ako si niečo šepkajú tichými kamennými hlasmi, ich príšerný zvuk bol neznesiteľný. Nesmiem ich počúvať, hovoril si, nesmiem ich počúvať, kým ich nebudem počuť, budem v bezpečí. Keď sa však chrliče odlepili od kameňa a začali sa presúvať po stene k Branovi, vedel, že mu hrozí nebezpečenstvo. „Nepočul som vás,“ plakal, no kamenné obludy sa k nemu blížili. „Nepočul, nepočul.“

Prebudil sa zadychčaný, stratený v tme, a zbadal, ako sa nad ním týči obrovský tieň. „Nepočul som,“ hlesol, celý roztrasený od strachu, ale tieň povedal: „Hodor,“ zapálil sviečku pri jeho posteli a Bran si vydýchol.

Hodor z neho teplou vlhkou handričkou zmyl pot a obliekol ho šikovnými nežnými rukami. Keď prišiel čas, zniesol ho do rytierskej sály, kde boli pri ohni rozostavené stoly na kozách. Pánovo kreslo za vrchstolom bolo prázdne, ale Robb sedel po jeho pravici s Branom oproti. V ten večer jedli prasiatko, holubie pirohy a okrúhlicu poliatu maslom, a potom im kuchár sľúbil medové plásty. Leto žral Branovi z ruky zvyšky zo stola a Sivý vietor s Chlpáčikom sa v kúte naťahovali o kosť. Zimovreské psy sa neodvážili prísť k stolu. Branovi sa to spočiatku zdalo čudné, ale už si začal zvykať.

Yoren bol spomedzi čiernych bratov najstarší a komorník ho preto usadil medzi Robba a majstra Luwina. Starý muž kyslo páchol, akoby sa dlho neumýval. Zubami trhal mäso, chrúmal rebierka a hlasno vysával špik z kostí, a keď sa ho spýtali na Jona Snowa, pokrčil plecami. „Postrach sera Allisera!“ zahučal a jeho dvaja spoločníci sa zasmiali, Bran nechápal prečo. Keď sa však Robb opýtal na strýka Benjena, čierni bratia zlovestne stíchli.

„Čo sa stalo?“ opýtal sa Bran.

Yoren si utrel prsty do vesty. „Sú to zlé správy, pane, krutý spôsob, ako zaplatiť za vašu pohostinnosť, ale keď chlap položí otázku, musí byť pripravený zniesť odpoveď. Stark zmizol.“

Jeden jeho spoločník povedal: „Starý medveď ho poslal hľadať strateného Waymara Roycea, ale on sa doteraz nevrátil, pane.“

„Je preč už strašne dlho,“ doplnil Yoren. „Asi je mŕtvy.“

„Môj strýko nie je mŕtvy!“ zvolal nahnevane Robb Stark. Vstal z lavice a položil ruku na rukoväť meča. „Počujete? Môj strýko nie je mŕtvy!“ Jeho hlas sa odrážal od kamenných múrov a Bran sa zrazu preľakol.

Smradľavý Yoren ľahostajne pozrel na Robba. „Ako poviete, pane,“ utrúsil a vysŕkol si kúsok mäsa zo zubov.

Najmladší čierny brat sa nepohodlne zamrvil. „Nikto na Múre nepozná Prekliaty les lepšie ako Benjen Stark. On nájde cestu späť.“

„No,“ povedal Yoren, „možno nájde, možno nie. Do toho lesa sa vybrali už aj iní dobrí muži a nikdy sa nevrátili.“

Bran bol schopný myslieť iba na povedačky starej dojky o Iných a o poslednom hrdinovi, ktorého prenasledovali v bielom lese mŕtvi ľudia a ich pavúky veľké ako poľovnícke psy. Na chvíľu sa ho zmocnil strach, až kým si nespomenul na koniec príbehu. „Deti mu pomôžu,“ vyhŕkol, „deti lesa!“

Theon Greyjoy vyprskol do smiechu a majster Luwin povedal: „Bran, deti lesa vymreli a zmizli pred tisíckami rokov. Zostali po nich len tváre na stromoch.“

„Tu dole je to možno pravda, majster,“ povedal Yoren, „ale hore za Múrom, ktohovie…? Tam hore občas neviete, čo je živé a čo mŕtve.“

Večer, keď odpratali zo stolov, Robb odniesol Brana do postele. Sivý vietor bežal pred nimi a Leto tesne za jeho pätami. Jeho brat bol na svoj vek silný a Bran ľahučký ako pierko, schody však boli úzke a tmavé, a keď vyšli nahor, Robb fučal od námahy.

Zložil Brana do postele, zakryl ho a sfúkol sviečku. Chvíľu sedel vedľa neho potme. Bran by sa s ním rád porozprával, ale nevedel nájsť slová. „Nájdeme ti koňa, sľubujem,“ povedal nakoniec.

„Vráti sa vôbec niekedy?“ opýtal sa Bran.

„Áno,“ odvetil Robb s veľkou nádejou v hlase a Bran vedel, že počuje svojho brata, a nielen lorda Robba. „Čoskoro sa vráti matka. Azda by sme jej mohli ísť spolu naproti. Vieš, ako by sa potešila, keby ťa videla na koni?“ Aj v tme Bran vycítil, že brat sa usmieva. „Pôjdeme na sever a pozrieme si Múr. Jonovi nedáme vedieť, skrátka sa tam jedného dňa zjavíme, ty a ja. Bude to veľké dobrodružstvo.“

„Veľké dobrodružstvo,“ zopakoval roztúžene Bran. Počul, ako brat zavzlykal. V izbe bola taká tma, že slzy na Robbovej tvári nevidel, a tak vystrel ruku, aby nahmatal jeho dlaň. Preplietli si prsty.





EDDARD


Smrť lorda Arryna nás všetkých hlboko zarmútila, pane,“ povedal veľmajster Pycelle. „Rád vám porozprávam o okolnostiach jeho skonu. Sadnite si. Môžem vám ponúknuť nejaké občerstvenie? Datle? Mám aj veľmi chutné churmy. Obávam sa, že víno mojim útrobám už veľmi dlho nerobí dobre, ale môžem vám ponúknuť hrnček ľadového mlieka s medom. V tomto teple je skutočne osviežujúce.“

Naozaj bolo horúco; Ned cítil, ako sa mu hodvábna tunika lepí na hrudník. Mesto ťažil dusný, vlhký vzduch ako mokrá vlnená prikrývka a brehy rieky priam vreli, keď ich obsadili chudobní ľudia unikajúci z prehriatych, nevetraných chatrčí, aby si vydobyli miesto na spanie pri vode, lebo iba tam poskytoval ľahký vetrík akú-takú úľavu od tepla.

Pycelle zdvihol dvoma prstami strieborný zvonček a zazvonil. Do svetlice pribehlo štíhle mladé dievča. „Ľadové mlieko pre mňa a kráľovho pobočníka, keby si bola taká dobrá, dieťa. Veľmi sladké.“

Keď dievča odišlo pripraviť nápoj, veľmajster si preplietol prsty a zložil si ruky na bruchu. „Medzi ľudom sa povráva, že posledný rok leta býva vždy najteplejší. Nie je to pravda, ale často to tak vyzerá, všakže? V takýto deň vám severanom závidím letné snehy.“ Keď sa starý muž pomrvil v kresle, ťažký náhrdelník s drahými kameňmi mu ticho zacinkal na krku. „Leto kráľa Maekara bolo bezpochyby teplejšie ako toto a takmer rovnako dlhé. Vtedy tu boli blázni, dokonca aj v Citadele, ktorí sa domnievali, že konečne prišlo Veľké leto, leto, ktoré sa nikdy neskončí, ale v siedmom roku sa zrazu skončilo, prišla krátka jeseň a po nej strašná dlhá zima. V každom prípade v lete vládli neznesiteľné horúčavy. Staré mesto sa dusilo, cez deň zamdlievalo od tepla a ožívalo len v noci. Prechádzali sme sa v záhradách pri rieke a debatovali o bohoch. Spomínam si na vône tých nocí, pa­ne – voňavky a pot, zrelé pukajúce melóny, broskyne a granátové jablká, nočné tiene a mesačný svit. Vtedy som bol mladý, ešte stále som si koval svoju reťaz a spara ma nevyčerpávala tak ako dnes.“ Pycellovi padali ťažké viečka na oči, preto stále vyzeral ospalo. „Ospravedlňujem sa vám, lord Eddard. Neprišli ste za mnou, aby ste počúvali starecké popletené spomienky na leto zabudnuté dávno predtým, než sa narodil váš otec. Odpustite starému mužovi jeho úvahy, ak môžete. Myseľ je, žiaľ, ako meč. Sta­rý hrdzavie. Ach, tu je naše mlieko.“ Slúžka medzi nich položila tácku a Pycelle sa na ňu usmial. „Milé dieťa.“ Zdvihol pohár, ochutnal a prikývol. „Ďakujem, mô­-žeš ísť.“

Keď dievča odišlo, Pycelle uprel na Neda bledé vodnaté oči. „O čom sme to hovorili? Ach áno. Pýtali ste sa na lorda Arryna…“

„Áno,“ prikývol Ned a zdvorilo si odpíjal z ľadového mlieka. Bolo príjemne chladné, ale na jeho vkus prisladké.

„Pravdupovediac, už dlhšie som mal pocit, že pobočník nie je vo svojej koži,“ začal Pycelle. „My dvaja sme zasadali v rade veľa rokov, nuž som si všimol isté príznaky na jeho zovňajšku a v správaní, ale pripisoval som ich ťažkému bremenu, čo musel niesť tak dlho na pleciach. Jeho mocné plecia neustále tlačili k zemi starosti súvisiace s ríšou a mnohé iné. Jeho syn bol večne chorý a manželka taká úzkostlivá, že chlapca ani na chvíľu nespustila z očí. To by položilo aj muža v rozkvete síl a lord Jon už nebol naj­mladší. Nečudo, že býval trudnomyseľný a unavený. Aspoň som si to vtedy myslel. Dnes som si už menej istý.“ Sťažka pokrútil hlavou.

„Čo mi môžete povedať o chorobe, ktorej podľahol?“

Veľmajster rozhodil rukami na znak bezmocného smútku. „Jedného dňa prišiel za mnou a požiadal ma o istú knihu. Bol svieži a zdravý ako vždy, hoci sa mi zdalo, že ho niečo veľmi sužuje. Na druhý deň ráno sa zvíjal v bolestiach a bolo mu tak zle, že nevládal vstať z postele. Majster Colemon sa nazdával, že si zachladil žalúdok. Bolo veľmi teplo a pobočník mal vo zvyku chladiť si víno ľadom, čo môže podráždiť trávenie. Keď sa stav lorda Jona nezlepšoval, zašiel som za ním aj ja, ale bohovia už nedovolili, aby som mu pomohol.“

„Počul som, že ste majstra Colemona poslali preč.“

Veľmajster pomaly a rozvážne prikývol. „Áno, a obávam sa, že lady Lysa mi to nikdy neodpustí. Možno som sa pomýlil, ale vtedy som to považoval za najlepšie riešenie. Majster Colemon je mi ako vlastný syn a ani v naj­menšom nepochybujem o jeho schopnostiach, ale je mladý a mladosť často nevie pochopiť krehkosť staršieho tela. Dával lordovi Arrynovi preháňadlá a paprikovú šťavu, a ja som sa obával, že by ho to mohlo zabiť.“

„Nepovedal vám lord Arryn niečo pred smrťou?“

Pycelle zvraštil čelo. „V posledných hodinách horúčkovej agónie pobočník niekoľkokrát zvolal meno Robert, ale netuším, či volal k posteli svojho syna, alebo kráľa. Lady Lysa by chlapca nikdy nepustila do komnaty chorého zo strachu, že by mohol sám ochorieť. Kráľ prišiel a presedel vedľa jeho lôžka celé hodiny, rozprával a žartoval v márnej nádeji, že tým lorda Jona poteší. Len slepý by nevidel, ako veľmi mal rád svojho pobočníka.“

„A nič iné ste nevideli ani nepočuli? Nejaké posledné slová?“

„Keď som zistil, že všetky moje nádeje sú márne, dal som pobočníkovi makovicový odvar, aby som mu uľavil od bolesti. Krátko predtým ako naposledy zatvoril oči, pošepol niečo kráľovi a svojej manželke, požehnanie pre svojho syna. Semeno je silné, povedal. Na konci mu už nebolo rozu­mieť. Smrť prišla v nasledujúce ráno, ale lord Jon bol po makovicovom odvare pokojný a nepovedal už ani slovo.“

Ned si znovu odpil z mlieka, ale hrozilo, že ho napne, také bolo sladké. „Nezdalo sa vám, že by na smrti lorda Arryna bolo niečo neprirodzené?“

„Neprirodzené?“ Starý majster takmer šepkal. „Nie, to by som nepovedal. Smutné, to áno. No smrť je svojím spôsobom tá najprirodzenejšia vec pod slnkom, lord Eddard. Lord Arryn teraz odpočíva v pokoji, už nenesie to ťažké bremeno.“

„Tá choroba, ktorej podľahol…“ zamyslel sa Ned. „Stretli ste sa už s niečím podobným?“

„Som veľmajstrom Siedmich kráľovstiev takmer štyridsať rokov,“ odpovedal Pycelle. „Slúžil som nášmu kráľovi Robertovi a Aerysovi Targaryenovi pred ním, a jeho otcovi Jaeharysovi Druhému predtým, ba dokonca niekoľko krátkych mesiacov aj Jaeharysovmu otcovi Aegonovi Šťastnému, piatemu toho mena. Videl som toľko chorôb, že si už na všetky ani nespomínam, pane. Poviem vám, že každý prípad je iný, a predsa sú všetky rovnaké. Smrť lorda Jona nebola o nič zvláštnejšia než ostatné.“

„Jeho manželka si myslí niečo iné.“

Veľmajster prikývol. „Teraz si už spomínam, vdova je sestra vašej vzácnej pani manželky. Ak starcovi odpustíte priame slová, dovoľte mi povedať, že žiaľ dokáže zatemniť aj tú najsilnejšiu a najvycibrenejšiu myseľ, čo lady Lysa nikdy nemala. Od posledného pôrodu, keď priviedla na svet mŕtve dieťa, vidí nepriateľa v každom tieni a smrť manžela ňou hlboko otriasla.“

„Takže ste si úplne istý, že za smrť Jona Arryna môže náhla choroba?“

„Áno, som,“ odpovedal vážne Pycelle. „Ak nie choroba, môj dobrý pane, čo potom?“

„Jed,“ šepol Ned.

Pycelle vytreštil ospanlivé oči a neveriacky zažmurkal. Nepohodlne sa zahniezdil v kresle. „Znepokojujúca predstava. Nie sme predsa v Slobodných mestách, kde sú také veci bežné. Veľmajster Aethelmure mi napísal, že tam skoro všetci nosia vo svojom srdci myšlienku na vraždu, ale aj tam travičstvom pohŕdajú.“ Na chvíľu sa odmlčal, zamyslený pohľad upretý do neznáma. „To, čo hovoríte, pane, je možné, ale podľa mňa nepravdepodobné. Bežné jedy pozná každý pokútny mastičkár a lord Arryn nemal žiadne príznaky otravy. Okrem toho, pobočníka všetci milovali. Iba netvor v ľudskom tele by dokázal zavraždiť takého vznešeného muža.“

„Hovorí sa, že jed je ženskou zbraňou.“

Pycelle si uvážlivo hladil fúzy. „Hovorí sa, že je zbraňou žien, zbabelcov… a eunuchov.“ Odkašľal si a vypľul hustý hlien na sitinu na podlahe. V krove nad ich hlavami prenikavo zakrákal krkavec. „Lord Varys sa narodil ako otrok v Lyse, vedeli ste to? Pavúkom nikdy neverte, môj pane.“

Nedovi to nebolo treba zdôrazňovať; Varys mal v sebe niečo, z čoho mu naskakovala husia koža. „Budem na to pamätať, majster. A ďakujem vám za pomoc. Už som vás obral o dosť času.“ Vstal.

Veľmajster Pycelle sa pomaly zdvihol z kresla a odprevadil Neda k dverám. „Dúfam, že sa mi aspoň trochu podarilo upokojiť vašu myseľ. Keby som pre vás mohol urobiť ešte niečo, stačí povedať.“

„Je tu ešte niečo,“ odvetil Ned. „Chcel by som si prezrieť tú knihu, ktorú ste požičali Jonovi deň predtým, ako ochorel.“

„Obávam sa, že vás nebude veľmi zaujímať,“ namietol Pycelle. „Ide o zväzok rozpráv veľmajstra Malleona o rodokmeňoch významných rodov.“

„Napriek tomu by som sa na ňu rád pozrel.“

Starý muž otvoril dvere. „Ako si želáte. Mám ju niekde tu. Keď ju náj­dem, dám vám ju poslať priamo do komnát.“

„Bude to od vás veľmi láskavé,“ povedal Ned. Potom sa akoby mimochodom ešte opýtal: „Posledná otázka. Hovorili ste, že pri smrteľnej posteli lorda Arryna sedel kráľ. Napadlo mi, či tam s ním nebola aj kráľovná.“

„Nie,“ odpovedal Pycelle. „Odišla spolu s deťmi do Casterlyho skaly za svojím otcom. Lord Tywin priviedol so sebou do mesta celú družinu na turnaj princa Joffreyho, akiste dúfal, že jeho syn Jaime vyhrá veniec pre šampióna. Bol veľmi sklamaný. O náhlej smrti lorda Arryna som informoval kráľovnú ja. Nikdy som neposielal krkavca na cestu s ťažším srdcom.“

„Temné krídla, temné slová,“ šepol Ned. To príslovie ho naučila stará dojka, keď bol malý.

„To hovorievajú kofy na trhu,“ súhlasil veľmajster Pycelle, „ale vieme, že to nie je vždy pravda. Keď krkavec majstra Luwina priniesol správy o vašom Branovi, potešili každé srdce tu na hrade, nie je tak?“

„Ako hovoríte, majster.“

„Bohovia sú milosrdní,“ Pycelle sklonil hlavu. „Zastavte sa u mňa, kedy len chcete, lord Stark. Som tu nato, aby som slúžil.“

Áno, pomyslel si Ned, keď sa za ním zatvorili dvere, ale komu?

Na spiatočnej ceste do svojich komnát vo Veži pravej ruky, narazil na točitom schodisku na Aryu, mávala rukami v úsilí udržať rovnováhu na jednej nohe. Drsný kameň sa jej zadieral do bosého chodidla. Ned zastal a zahľadel sa na ňu. „Čo to robíš, Arya?“

„Syrio hovorí, že vodný tanečník vydrží stáť na prste na nohe celé hodiny.“ Opäť prudko zamávala rukami, aby nespadla.

Ned sa musel usmiať. „Na ktorom prste?“ opýtal sa so smiechom.

„Na hociktorom,“ odpovedala Arya, podráždená jeho otázkou. Preniesla váhu z pravej nohy na ľavú, a skôr než znovu nadobudla rovnováhu, nebezpečne sa zaknísala.

„Musíš to skúšať práve tu?“ opýtal sa. „Z týchto schodov by si padala dlho a zlomila by si si väzy.“

„Syrio hovorí, že vodný tanečník nikdy nespadne.“ Spustila nohu a postavila sa na obe chodidlá. „Otec, príde Bran sem a bude tu s nami bývať?“

„Ešte veľmi dlho nie, moja milá,“ odpovedal jej. „Musí znovu načerpať sily.“

Arya si zahryzla do pery. „Čo bude Bran robiť, keď vyrastie?“

Ned si čupol vedľa nej. „Má ešte celé roky na to, aby našiel odpoveď na túto otázku, Arya. Zatiaľ stačí, keď vie, že bude žiť.“ V ten večer, keď priletel havran zo Zimovresu, zobral Eddard Stark dievčatá do hradného božieho hája nad riekou, kde rástli bresty, jelše a topole. Stromom srdca bol veľký dub, ktorého prastaré konáre obrastali ostružiny; pokľakli pred ním ako pred čarostromom, aby poďakovali bohom. Sansa zaspala, keď vyšiel mesiac, Arya sa poddala spánku o niekoľko hodín neskôr, obe spali schú­-lené v tráve pod Nedovým plášťom. Za temných nočných hodín držal stráž sám. Keď nad mestom začalo svitať, obklopili dievčatá tmavočervené kvety dračieho dychu. „Snívalo sa mi o Branovi,“ šepla Sansa, „usmieval sa na mňa.“

„Mal sa stať rytierom,“ hovorila teraz Arya. „V Kráľovskej garde. Môže sa ešte stať rytierom?“

„Nie,“ odpovedal Ned. Vedel, že klamať by nemalo zmysel. „Môže však byť pánom veľkej pevnosti a zasadať v kráľovskej rade. Môže stavať hrady ako Brandon Staviteľ alebo sa plaviť po Mori zapadajúceho slnka, alebo sa môže obrátiť na vieru vašej matky a stať sa najvyšším septonom.“ Ale už nikdy nebude behať so svojím vlkom, pomyslel si so smútkom, príliš hlbokým, aby ho dokázal vyjadriť slovami, nebude ani líhať so ženou a neobjíme syna v náručí.

Arya naklonila hlavu. „Mohla by som aj ja zasadať v kráľovskej rade, stavať hrady a stať sa najvyššou septou?“

„Ty,“ povedal Ned a zľahka ju pobozkal na čelo, „ty sa vydáš za kráľa, budeš vládnuť na jeho hrade a tvoji synovia sa stanú rytiermi, princami a lordmi, a áno, niektorý z nich možno aj najvyšším septonom.“

Arya zvraštila tvár. „Nie,“ povedala, „to spraví Sansa.“ Pokrčila pravú nohu a zdvihla ju do výšky. Znovu začala trénovať rovnováhu. Ned si vzdychol a nechal ju tak.

Vo svojej komnate si vyzliekol prepotenú hodvábnu tuniku a nad misou si oblial hlavu studenou vodou zo džbána vedľa postele. Keď si utieral tvár, vošiel Alyn. „Pane,“ povedal, „vonku stojí lord Baelish a žiada o prijatie.“

„Odveď ho do mojej svetlice,“ prikázal mu Ned a natiahol sa po čistú tuniku z najľahšieho plátna, akú mal. „Hneď prídem za ním.“

Malíček ho čakal usadený na sedadle vo výklenku pod oknom a pozoroval rytierov Kráľovskej gardy, ktorí trénovali šerm dolu na nádvorí. „Keby tak myseľ starého Selmyho bola rovnako ostrá ako jeho meč,“ utrúsil zamyslene, „zasadnutia našej rady by boli omnoho živšie.“

„Ser Barristan je rovnako udatný a vážený ako hocikto iný v Kráľovom prístave.“ Ned si začal starého bielovlasého veliteľa Kráľovskej gardy veľmi vážiť.

„A rovnako únavný,“ dodal Malíček, „hoci si dovolím tvrdiť, že v turnajoch by sa mu darilo lepšie. Minulý rok vyhodil zo sedla Psa a pred štyrmi rokmi vyhral celý turnaj.“

Otázka, kto by mohol vyhrať chystaný turnaj, Eddarda Starka ani najmenej netrápila. „Máte na svoju návštevu dôvod, lord Petyr, alebo ste prišli len preto, aby ste sa pokochali výhľadom z môjho okna?“

Malíček sa usmial. „Sľúbil som Catelyn, že vám pomôžem nájsť pravdu, a to práve robím.“

Neda to zaskočilo. Sľub-nesľub, lordovi Petyrovi Baelishovi nedôveroval, zdal sa mu príliš prefíkaný. „Máte pre mňa niečo?“

„Niekoho,“ opravil ho Malíček. „Štyroch, aby som bol presný. Nenapadlo vám vypočuť pobočníkovo služobníctvo?“

Ned zvraštil obočie. „Kiežby som mohol! Lady Arrynová zobrala všetkých svojich sluhov do Orlieho hniezda.“ Lysa mu v tomto vôbec nevyšla v ústrety. Všetci, ktorí boli jej manželovi najbližší, odišli spolu s ňou: Jonov majster, jeho komorník, kapitán jeho stráží, rytieri aj vazali.

„Väčšinu svojich sluhov,“ opravil ho Malíček, „nie všetkých. Zopár ich tu zostalo. Tehotné dievča z kuchyne, ktoré sa rýchlo vydalo za jedného čeľadníka lorda Renlyho, stajník, ktorý sa stal členom mestskej hliadky, lokaj, ktorého vyhodili zo služby pre drobnú krádež, a panoš lorda Arryna.“

„Jeho panoš?“ Ned bol príjemne prekvapený. Panoši často vedeli veľa o radostiach a starostiach svojich pánov.

„Ser Hugh z Údolia,“ povedal Malíček. „Kráľ toho chlapca po smrti lorda Arryna povýšil na rytiera.“

„Pošlem poňho,“ prikývol Ned. „Aj po ostatných.“

Malíček zažmurkal. „Poďte sem k oknu, pane, prosím vás.“

„Načo?“

„Len poďte, ukážem vám to, pane.“

Zamračený Ned podišiel k oknu. Petyr Baelish nenútene mávol rukou. „Vidíte na druhej strane pri dverách zbrojnice toho chlapca, čo sedí pri schodoch a brúsi si meč?“

„Čo s ním?“

„Donáša Varysovi. Pavúk sa veľmi zaujíma o vás a o to, čo robíte.“ Po­mkol sa na sedadle. „Teraz pozrite na hradby. O čosi ďalej na západ, nad stajne. Ten strážnik opretý o stenu.“

Ned si ho všimol. „Ďalší eunuchov vtáčik?“

„Nie, tento patrí kráľovnej. Všimli ste si, aký má dobrý výhľad na dvere do vašej veže, aby videl všetkých, čo za vami chodia? Je ich viac a o mnohých neviem ani ja. Červená bašta je plná očí. Prečo by som inak schovával Cat v nevestinci?“

Eddard Stark nemal žalúdok na podobné intrigy. „Do siedmich pekiel!“ zahrešil. Už skôr sa mu zdalo, že ho muž na hradbách pozoruje. Premohol ho nepríjemný pocit a odstúpil od okna. „Vari je v tomto prekliatom meste každý niečím špehom?“

„Nie celkom,“ odpovedal Malíček. Počítal na prstoch ruky. „Som tu ja, vy, kráľ… hoci, keď sa nad tým zamyslím, kráľ toho hovorí kráľovnej až priveľa a nie som si istý ani vami.“ Postavil sa. „Máte vo svojich službách človeka, ktorému môžete plne a bezvýhradne dôverovať?“

„Áno,“ odpovedal Ned.

„Tak to ja mám potom nádherný palác vo Valýrii, ktorý by som vám rád predal,“ poznamenal Malíček s uštipačným úsmevom. „Múdrejšia odpoveď by bola nie, pane, ale povedzme, že je to pravda. Pošlite tú svetlú výnimku za serom Hughom a ostatnými. O vašich príchodoch a odchodoch sa dozvedia, ale dokonca ani pavúk Varys nedokáže sledovať každého muža vo vašich službách.“ Zamieril k dverám.

„Lord Petyr!“ zakričal za ním Ned. „Som… som vám vďačný za pomoc. Možno som sa mýlil, keď som vám nedôveroval.“

Malíček si pohladil koziu briadku. „Učíte sa pomaly, lord Eddard. Neveriť mi bolo to najmúdrejšie, čo ste urobili, odkedy ste zosadli z koňa.“





JON


Jon ukazoval Dareonovi, ako možno najlepšie zaútočiť zboku, keď na nádvorie, kde trénovali, prišiel nový regrút. „Rozkroč sa,“ hovoril Dareonovi, „aby si nestratil rovnováhu. Dobre. Teraz sa pri výpade otoč a opri sa celou váhou do úderu.“

Dareon zastal a zdvihol si vizír. „Sedem bohov,“ šepol, „pozri na to, Jon.“

Jon sa obrátil. Cez priezor na prilbe uvidel vo dverách zbrojnice azda najtučnejšieho chlapca na svete. Podľa jeho odhadu musel vážiť najmenej dva­dsať kameňov. Kožušinový golier na vyšívanom kabáte sa strácal pod nie­koľkými podbradkami. Bledé očká v obrovskej nafúknutej tvári nervózne blúdili sem a tam, spotené dlane si utieral do hodvábneho kabáta. „Povedali… povedali mi, že mám ísť sem… na výcvik,“ oznámil všetkým a nikomu.

„Lordík,“ poznamenal Pyp smerom k Jonovi. „Južan, pravdepodobne odkiaľsi z Vyšesadu.“ Pyp precestoval Sedem kráľovstiev s kočovnými hercami a chválil sa, že vie o každom podľa tónu jeho hlasu povedať, odkiaľ pochádza.

Tučný chlapec mal na varkoči lemovanom kožušinou kráčajúceho poľovníka vyšitého šarlátovou niťou. Jon ten znak nepoznal. Ser Alliser Thorne pozrel na svojho nového zverenca a prehodil: „Zdá sa, že dolu na juhu im už došli vreckári a pytliaci. Začali nám na Múr posielať prasce. Je azda kožušina a zamat tvojou predstavou o brnení, môj lord zo Šunkova?“

Čoskoro vyšlo najavo, že nový regrút si priniesol vlastnú zbroj; prešívaný doublet, odev z varenej kože a krúžkovú zbroj, plátové brnenie a prilbu, dokonca aj veľký štít z dreva a kože, na ktorom bol namaľovaný ten istý kráčajúci poľovník. Keďže nič z toho nebolo čierne, trval ser Alliser na tom, aby si všetko vybral zo zbrojnice. To zabralo polovicu dopoludnia. V páse bol taký široký, že Donal Noye musel do najväčšej drôtenej košele všiť dva kožené kliny. Kováč musel z prilby odmontovať priezor, aby si ju tučko mohol nasadiť na hlavu. Kožený spodný odev ho okolo stehien a pod pazuchami zvieral tak silno, že sa ledva hýbal. V brnení vyzeral ako prevarená klobása, ktorá už-už praskne. „Dúfajme, že nie si taký nemotorný, ako vyzeráš,“ povedal ser Alliser. „Halder, choď sa presvedčiť, čo dokáže náš ser Prasiatko.“

Jon Snow zvraštil obočie. Halder sa narodil v kameňolome a vyučil sa za kamenára. Mal šestnásť rokov, bol vysoký, svalnatý a podľa Jona rozdával nepríjemne tvrdé údery. „Toto bude škaredšie ako štetkin zadok,“ zamrmlal Pyp, a veruže bolo.

Súboj netrval ani minútu; tučko spadol na zem, triasol sa na celom tele a z preliačenej prilby aj pomedzi rôsolovité prsty mu presakovala krv. „Vzdávam sa,“ zajačal, „už dosť, vzdávam sa, nebi ma!“ Rast a niektorí ďalší chlapci sa rozosmiali.

Lenže ser Alliser súboj neskončil. „Postav sa, ser Prasiatko!“ zakričal. „Zdvihni meč.“ Keď chlapec nevstával, Thorne kývol na Haldera. „Nalož mu plochou stranou meča, kým nezistí, kde má nohy.“ Halder skusmo udrel protivníka po vystrčenom zadku. „Vieš aj silnejšie,“ nabádal ho Thorne. Halder chytil rukoväť dlhého meča oboma rukami a švihol ním tak prudko, že presekol kožu dokonca aj naplocho. Nový regrút kričal od bolesti.

Jon Snow podišiel dopredu. Pyp mu položil ruku v drôtenej rukavici na plece. „Jon, nie,“ šepkal ostražito, škúliac na sera Allisera.

„Postav sa!“ opakoval Thorne. Tučko sa snažil zviechať na nohy, pošmykol sa a znovu sťažka žuchol na zem. „Ser Prasiatko už konečne začína chápať,“ poznamenal ser Alliser. „Znovu.“

Halder zdvihol meč nad hlavu, pripravený na ďalší úder. „Odrež nám kúsok šunky!“ nabádal ho Rast so smiechom.

Jon zo seba striasol Pypovu ruku. „Stačilo, Halder!“

Halder pozrel na sera Allisera.

„Bastard prehovoril a sedliaci sa trasú,“ prehovoril zbrojmajster ostrým, chladným hlasom. „Dovoľ mi, aby som ti pripomenul, lord Snow, že zbrojmajster som tu ja.“

„Pozri naňho, Halder,“ naliehal Jon, Thorna si nevšímal. „Nie je čestné tĺcť porazeného nepriateľa. Vzdal sa.“ Kľakol si vedľa tučka.

Halder zložil meč. „Vzdal sa,“ zopakoval.

Ónyxové oči sera Allisera sa upierali na Jona Snowa. „Zdá sa, že náš bastard sa zamiloval,“ povedal, keď Jon pomáhal tučnému chlapcovi na nohy. „Vytiahni zbraň, lord Snow!“

Jon vytasil meč. Serovi Alliserovi sa odvážil vzdorovať len do istej miery a teraz sa bál, že prekročil hranicu.

Thorne sa usmieval. „Bastard hodlá brániť svoju lásku, takže si urobíme malé cvičenie. Potkan, Poďobanec, poďte sem a pomôžte Šutrákovi.“ Rast a Albett podišli dopredu a pridali sa k Halderovi. „Vy traja by ste mohli prinútili lady Prasiatko kvičať. Dostanete sa k nej tuto cez Bastarda.“

„Drž sa za mnou,“ povedal Jon tučkovi. Ser Alliser proti nemu čas­to staval dvoch protivníkov, ale troch ešte nikdy. Vedel, že do postele si bude líhať celý modrý a doráňaný. Zaprel sa nohami do zeme a čakal útok.

Zrazu sa vedľa neho zjavil Pyp. „Traja proti dvom bude vyrovnanejší súboj,“ povedal veselo krpec. Spustil si priezor na prilbe a vytasil meč. Skôr než sa Jon spamätal a stihol niečo namietnuť, pridal sa k nim do trojice Grenn.

Na nádvorí zavládlo hrobové ticho. Jon na sebe cítil oči sera Allisera. „Na čo čakáte?“ opýtal sa Rasta a ostatných falošne milým hlasom, ale prvý sa pohol Jon. Halder takmer ani nestihol tasiť.

Jon ho tlačil dozadu, útočil s každým výpadom a nútil staršieho chlapca cúvať. Poznaj svojho nepriateľa, učil ho kedysi ser Rodrik; Jon Haldera poznal, vedel, že je silný ako kôň, ale netrpezlivý a nerád sa bráni. Treba ho rozčúliť a prestane sa brániť, to je také isté, ako že večer zapadne slnko.

Ostatní chlapci sa tiež zapojili do boja a nádvorím sa rozliehalo rinčanie ocele. Jon odrazil prudký výpad na hlavu a rukou mu otriasla sila nárazu, keď sa meče stretli. Bočným výpadom zasiahol Haldera do rebier a na oplátku sa ozvalo tlmené zastonanie. Pri Halderovom protiútoku Jon utŕžil úder do pleca. Krúžkové brnenie prasklo a bolesť mu vystrelila až do krku, ale Halder na chvíľu stratil rovnováhu. Jon mu podrazil ľavú nohu, Halder zahrešil a zvalil sa na zem.

Grenn sa bránil, ako ho to naučil Jon, Albettovi nakladal jedna radosť, ale Pyp bol v úzkych. Rast bol o dva roky starší a o štyridsať libier ťažší. Jon sa zaňho postavil a tresol mu po prilbe, zacvendžala ako zvon. Keď sa Rast zatackal, Pyp mu prekĺzol popod meč, zrazil ho na zem a priložil mu čepeľ na krk. Jon meditým postúpil. Keď sa Albett ocitol zoči-voči dvom protivníkom, cúvol. „Vzdávam sa!“ vykríkol.

Ser Alliser Thorne pozoroval výjav s neskrývaným odporom. „Nadnes už divadielka stačilo!“ zahučal a odišiel. Dnešný výcvik sa skončil.

Daeron pomohol Halderovi vstať. Kamenárov syn si zložil prilbu a zúrivo ju šmaril doprostred nádvoria. „Chvíľu som si myslel, že som ťa konečne dostal, Snow.“

„Chvíľu,“ odpovedal Jon. V pleci pod kožou a drôtenou košeľou mu pulzovala bolesť. Zastrčil meč do pošvy a chcel si zložiť prilbu, ale keď zdvihol ruku, od bolesti zaťal zuby.

„Dovoľ, aby som ti pomohol,“ povedal niečí hlas. Ruky s tučnými prstami chytili prilbu pri krku a jemne mu ju stiahli z hlavy. „Ublížil ti?“

„Modriny som mal už aj predtým.“ Jon si chytil plece a útrpne zvraštil tvár. Nádvorie sa vyprázdňovalo.

Tučko mal vlasy zlepené krvou na mieste, kde mu Halder rozťal prilbu. „Volám sa Samwell Tarly a som z Rohatca…“ Odmlčal sa a oblizol si pery. „Chcem povedať, bol som z Rohatca, kým som… neodišiel. Prišiel som sem, aby som sa pridal k čiernym bratom. Môj otec je lord Randyll, banderiálny pán Tyrellovcov z Vyšesadu. Bol som jeho následník, lenže…“ Znovu sa odmlčal.

„Ja som Jon Snow, bastard Neda Starka zo Zimovresu.“

Samwell Tarly prikývol. „Ja len… Ak chceš, volaj ma Sam. Mama ma volá Sam.“

„A jeho môžeš volať lord Snow,“ ozval sa Pyp, ktorý k nim pristúpil. „Nechci vedieť, ako ho volá jeho mama.“

„Toto sú Grenn a Pypar,“ povedal Jon.

„Grenn je ten škaredý,“ dodal Pyp.

Grenn sa zaškľabil. „Si škaredší ako ja. Ja aspoň nemám uši ako netopier.“

„Všetkým vám veľmi ďakujem,“ povedal tučko vážnym hlasom.

„Prečo si sa nepostavil a nebránil sa?“ pýtal sa Grenn.

„Chcel som, naozaj. Lenže… lenže som to skrátka nedokázal. Nechcel som, aby ma znovu udrel.“ Sklonil hlavu a uprel zrak do zeme. „Ja… sa obávam, že som zbabelec. Otec mi to často hovoril.“

Grenn sa tváril zarazene. Dokonca ani Pyp nevedel, čo na to povedať, a Pyp zvyčajne našiel slová na všetko. Kto by už sám seba vyhlasoval za zbabelca?

Samwell Tarly im pravdepodobne čítal v tvári. Pohľad sa mu stretol s Jo­no­vým a vystrašene odvrátil zrak. „Ehm… prepáčte,“ povedal. „Nechcel som byť… taký, aký som.“ Sťažka odkráčal k zbrojnici.

Jon naňho zakričal. „Bol si zranený,“ povedal, „zajtra ti to pôjde lepšie.“

Sam sa smutno obzrel. „Nie, nepôjde,“ vyhlásil a rýchlo zažmurkal, aby potlačil slzy. „Nikdy mi to nepôjde lepšie.“

Keď odišiel, Grenn sa zamračil. „Zbabelcov nemá nikto rád,“ povedal sties­nene. „Nemali sme mu pomáhať. Čo ak si začnú myslieť, že sme tiež zbabelci?“

„Ty si taký sprostý, že nemôžeš byť ani zbabelý,“ odvrkol Pyp.

„To teda nie som,“ bránil sa Grenn.

„Akože nie. Keby ma v lese napadol medveď, tak by si ani nezutekal, taký si sprostý.“

„Nie som,“ nástojil Grenn. „Zdupkal by som rýchlejšie než ty.“ Keď uvidel Pypov úškrn, zháčil sa, lebo si uvedomil, čo práve povedal. Hrubý krk mu očervenel. Jon ich nechal, aby sa hádali, a vrátil sa do zbrojnice, kde zavesil meč a vyzliekol si poškodené brnenie.

Život na Čiernom hrade mal vlastné pravidlá; predpoludním sa trénoval šerm, poobede sa pracovalo. Čierni bratia poverovali nových regrútov rôznymi úlohami, aby zistili, na čo majú talent a aká práca im ide najlepšie od ruky. Jon mal najradšej popoludnia, keď ho s Duchom poslali na lov, aby priniesol na stôl lorda veliteľa čerstvú divinu. Za každý deň, čo strávil v lese, však musel odslúžiť tucet dní v zbrojnici Donala Noyeho, kde krútil brúsnym kameňom, zatiaľ čo jednoruký muž ostril sekery otupené častým používaním, alebo dúchal do mechov, keď Noye kul nový meč. Inokedy robil poslíčka, stál na stráži, kydal hnoj v stajniach, lepil pierka na šípy, pomáhal majstrovi Aemonovi s vtákmi alebo Bowenovi Marshovi s účtami a súpismi.

V to popoludnie ho veliteľ stráží poslal hore na Múr ku klietke so štyrmi sudmi čerstvo rozdrveného kamenia, aby vysypal štrkom zľadovatené cestičky navrchu. Bola to osamelá a ubíjajúca práca, dokonca aj s Duchom, ktorý mu robil spoločnosť, ale Jon zistil, že mu neprekáža. Za jasného počasia bolo z Múru vidieť polovicu sveta a vzduch tam bol vždy chladný a ostrý. Mohol tam premýšľať. Myslel na Samwella Tarlyho… a napodiv aj na Tyriona Lannistera. Uvažoval, čo by si trpaslík myslel o tučkovi. Väčšina ľudí by pravdu radšej poprela, než by sa s ňou zmierila, povedal mu Zmok s úsmevom. Po svete chodilo veľa zbabelcov, ktorí predstierali, že sú hrdinovia; to, aby si človek pripustil, že je zbabelec, tak ako Samwell Tarly, si vyžaduje istý druh odvahy.

Boľavé plece ho pri práci spomaľovalo. Keď posypal cestičky, bol podvečer. Zostal hore, aby sa mohol dívať na západ slnka, čo sfarbil oblohu dočervena. Potom odkotúľal prázdne sudy späť do klietky a mužom pri navijaku dal znamenie, aby ho spustili dolu.

Keď Jon s Duchom prišli do rytierskej siene, bolo takmer po večeri. Pri kozube hralo niekoľko čiernych bratov kocky a popíjalo varené víno. Jeho priatelia sedeli na lavici pri západnej stene a smiali sa. Pyp čosi zápalisto rozprával. Mladý kaukliar s ušami ako lopúchy bol rodený klamár, ovládal stovku rôznych hlasov, on príbehy nerozprával, on ich prežíval, hral každú postavu, v jednej chvíli bol kráľ, v ďalšej pastier svíň. Keď napodobňoval nejakú krčmársku pipku alebo fajnovú princezničku, hovoril vysokou fistulou, ktorá vháňala všetkým do očí slzy. Išli sa popučiť od smiechu a Pypovi eunuchovia boli vždy neuveriteľne výstižnými karikatúrami sera Allisera. Jon mal Pypove žartíky rád ako všetci ostatní… ale v ten večer nezamieril medzi nich a dal radšej prednosť Samwellovi Tarlymu, ktorý sedel sám na opačnom konci stola čo najďalej od ostatných.

Dojedal slaný koláč s bravčovinou, čo kuchári upiekli na večeru, keď sa Jon posadil oproti nemu. Pri pohľade na Ducha tučko vyvalil oči. „To je vlk?“

„Pravlk,“ odpovedal Jon. „Volá sa Duch. Pravlk je v erbe otcovho rodu.“

„V našom je kráčajúci poľovník,“ povedal Samwell Tarly.

„Máš rád poľovačky?“

Tučka striaslo. „Neznášam ich.“ Vyzeral, že sa každú chvíľu rozplače.

„Čo je?“ opýtal sa ho Jon. „Čoho sa stále tak bojíš?“

Sam pozrel na zvyšok koláča a slabo pokrútil hlavou, očividne sa bál prehovoriť. Ozval sa výbuch smiechu. Jon počul, ako Pyp piští vysokým hlasom. Postavil sa. „Poďme von.“

Okrúhla tučná tvár naňho vrhla podozrievavý pohľad. „Načo? Čo budeme robiť vonku?“

„Rozprávať sa,“ povedal Jon. „Videl si už Múr?“

„Som tučný, nie slepý!“ odsekol Samwell Tarly. „Samozrejme, že som ho videl, je sedemsto stôp vysoký.“ Napriek tomu sa však zdvihol, prehodil si cez plecia plášť lemovaný kožušinou a vyšiel za Jonom zo siene, stále v strehu, akoby si myslel, že vonku v tme naňho čaká nejaký nepríjemný žartík. Duch ticho našľapoval popri nich. „Nikdy som si to takto nepredstavoval,“ povedal Sam cestou. V chladnom vzduchu sa mu parilo od úst. Snažil sa udržať krok s Jonom a už začínal fučať, dochádzal mu dych. „Všetko sa tu rozpadá a je tu taká… taká…“

„Zima?“ Na hrad sa znášala námraza, Jon počul jemné vržďanie sivej trávy pod nohami.

Sam zúfalo prikývol. „Neznášam zimu,“ dodal. „Včera v noci som sa zobudil v úplnej tme, oheň vyhasol a bol som si istý, že do rána zamrznem a už sa nepreberiem.“

„Tam, odkiaľ si prišiel, je určite teplejšie.“

„Minulý mesiac som prvýkrát v živote videl sneh. Prechádzali sme s mužmi, čo ma mali odprevadiť na sever, cez mohylový kraj, keď z oblohy začalo padať čosi biele, ako keby mrholilo. Najprv sa mi to zdalo krásne – ako perie znášajúce sa z oblohy, lenže perie padalo a padalo, a nakoniec som bol premrznutý až na kosť. Muži už mali na fúzoch primrznutý sneh, ko­pil sa im aj na pleciach, ale snežilo stále ďalej. Bál som sa, že nikdy ne­prestane.“

Jon sa usmial.

Múr sa týčil pred nimi, ľahko sa trblietal v svite polmesiaca. Na oblohe nad hlavami sa im jagali žiarivé hviezdy. „Budú chcieť, aby som vyliezol hore?“ opýtal sa Sam. Keď pozrel na obrovské drevené schody, tvár mu skysla ako mlieko na slnku. „Ak budem musieť vyliezť po tých schodoch, umriem.“

„Je tu rumpál,“ povedal Jon a ukázal naň. „Hore ťa môžu vytiahnuť v klietke.“

Samwell Tarly pokrčil nosom. „Neznášam výšky.“

To už bolo priveľa aj na Jona. Neveriacky zvraštil obočie. „Ty sa naozaj bojíš všetkého?“ opýtal sa. „Nerozumiem tomu. Ak si naozaj zbabelec, načo si sem vôbec chodil? Prečo sa taký bojko chcel pridať k Nočnej hliadke?“

Samwell Tarly naňho dlho hľadel a jeho okrúhla tvár akoby sa prepadávala do seba. Sadol si na zem pokrytú inovaťou a rozplakal sa, vzlykal, až sa celý triasol. Jon Snow mohol len stáť a prizerať sa. Samove slzy boli ako vločky snehu nad mohylovým krajom, zdalo sa, že už nikdy neprestanú padať.

Duch vedel, čo robiť. Ticho ako tieň sa priblížil k Samwellovi Tarlymu a začal mu oblizovať teplé slzy z tváre. Tučko ohromene zhíkol… no vzápätí sa jeho vzlyky zmenili na smiech.

Jon Snow sa smial spolu s ním. Potom sedeli na zmrznutej zemi, zababušení v plášťoch, a Duch ležal medzi nimi. Jon porozprával Samovi, ako spolu s Robbom našli šteniatka v neskorom letnom snehu. Teraz sa mu zdalo, že to všetko sa stalo pred tisíckami rokov. A potom sa rozhovoril o Zimo­vrese.

„Občas sa mi o ňom sníva,“ povedal. „Prechádzam cez dlhú prázdnu sieň. Hlas sa mi vracia ako ozvena, ale nikto neodpovedá, a tak pridám do kroku, otváram dvere, vykrikujem a volám ich. Ani neviem, koho hľadám. Väčšinou otca, ale niekedy aj Robba alebo malú Aryu, či strýka.“ Pri spomienke na Benjena Starka posmutnel, strýko sa doteraz nevrátil. Starý medveď poslal skupinu pátračov, aby ho šli hľadať. Ser Jaremy Rykker viedol dve prieskumné výpravy a Quorin Polruký sa vybral na prieskum do Tieňovej veže, ale nenašli nič, len pár značiek v kôre stromov, ktorými si strýko označil cestu. Na kamenistej vysočine na severozápade sa značky náhle skončili a po Benjenovi Starkovi neostalo ani stopy.

„Podarilo sa ti v tom sne niekedy niekoho nájsť?“ opýtal sa Sam.

Jon pokrútil hlavou. „Nie. Hrad je vždy prázdny.“ O svojom sne nikdy nikomu nepovedal a sám nerozumel, prečo ho teraz opisuje Samovi, no bolo príjemné niekomu sa zdôveriť. „Zmizli dokonca aj krkavce a stajne sú plné kostí. To ma vždy vydesí. Okamžite bežím preč, nechávam za sebou otvorené dvere, vybehnem do veže, beriem schody po troch, kričím na niekoho, na hocikoho. A potom sa ocitnem pred dverami krypty. Vo vnútri je čierna tma, vidím len točité schody nadol. Mám nutkanie zísť dolu, aj keď nechcem. Bojím sa, čo tam na mňa čaká. Dole sedia starí zimní králi na svojich trónoch, s kamennými vlkmi pri nohách a železnými mečmi na kolenách, tých sa však nebojím. Kričím, že nie som Stark, že tam nemám čo robiť, ale zbytočne, aj tak tam musím ísť, nuž sa poberiem dolu, pridŕžam sa stien, bez fakle, ktorou by som si posvietil na cestu. Je čoraz väčšia tma, až mám sto chutí kričať.“ Rozpačito sa odmlčal a zamračil. „V tej chvíli sa vždy prebudím.“ Mokrý ako myš v tmavej kutici. Duch k nemu zakaždým vyskočí na posteľ a teplo jeho tela je upokojujúce ako slnečné svetlo. Vtedy sa mu podarí znovu zaspať s tvárou zaborenou do mäkkej srsti bieleho pra­vlka. „Sníva sa ti niekedy o Rohatci?“ opýtal sa.

„Nie.“ Sam zovrel pery. „Nenávidel som ho.“ Zamyslene poškrabkal Ducha za uchom a Jon ohľaduplne mlčal. Po dlhej chvíli sa Samwellovi Tarlymu rozviazal jazyk. Jon Snow potichu načúval a dozvedel sa, ako sa chlapec, ktorý sám seba nazval zbabelcom, ocitol na Múre.

Tarlyovci boli starý vážený rod, boli banderiálnymi pánmi Macea Tyrella, pána Vyšesadu a Strážcu juhu. Samwell bol prvorodený syn lorda Ran­dylla Tarlyho a dedič úrodnej zeme, pevnosti a bájneho obojručného meča nazývaného Vysrdcovač, ukutého z valýrskej ocele a prechádzajúceho z otca na syna takmer päť storočí.

Nech bol otec pri Samwellovom narodení akokoľvek pyšný, jeho hrdosť sa vytratila, keď z chlapca vyrástol tučný útlocitný a ťarbavý chlapec. Sam mal rád hudbu, skladal piesne, obliekal sa do jemného zamatu, hrával sa v hradnej kuchyni, s pôžitkom vdychoval sýte vône, keď chodil kradnúť citrónové a černicové koláče. Miloval knihy, mačatá a tanec, aj keď bol neobratný. Pri pohľade na krv mu bývalo zle a plakal, keď videl, ako podrezávajú kurča. Na Rohatec prišiel najmenej tucet zbrojmajstrov, ktorí sa snažili urobiť zo Samwella rytiera, o akom sníval jeho otec. Chlapcovi nadávali, bili ho trstenicou, fackovali ho a nedávali mu jesť. Jeden muž sa z neho snažil vycepovať bojovníka tak, že ho nútil spávať v brnení. Ďalší ho prinútil obliecť si mamine šaty a prechádzať sa po nádvorí, aby ho zahanbil a prebudil v ňom chrabrosť. Sam však len ďalej priberal a čoraz väčšmi sa bál. Sklamanie lorda Randylla sa premenilo na hnev a potom na nenávisť. „Raz,“ priznal šeptom Sam, „prišli do hradu dvaja muži, mágovia z Qarthu s bielou pokožkou a modrými perami. Zabili pratura a musel som sa vykúpať v jeho teplej krvi, ale ani to zo mňa nespravilo siláka, ako sľubovali otcovi. Iba čo mi z toho prišlo zle a povracal som sa. Otec dal oboch zbičovať.“

Nakoniec sa po troch dievčatách narodil lady Tarlyovej druhý syn. Od tej chvíle lord Randyll Sama prehliadal a všetok čas venoval mladšiemu chlapcovi, ktorý bol živý a mocný, presne podľa jeho predstáv. Samwellovi tak dožičil pár rokov pokoja pri knihách a hudbe.

Až do jeho pätnástych menín, keď ho zobudili na svitaní a priviedli k osedlanému koňovi pripravenému na cestu. Traja zbrojnoši ho odprevadili do lesa pri Rohatci, kde jeho otec sťahoval z kože jeleňa. „Si takmer dospelý muž a môj dedič,“ povedal lord Tarly staršiemu synovi a pritom obnažoval nožom mäso mŕtveho zvieraťa. „Nemám ťa prečo vydediť, ale nedovolím, aby si zdedil zem a titul, ktoré by mali patriť Dickonovi. Vysrdcovač musí dostať silný muž, ktorý ho dokáže používať, ty nie si hodný dotknúť sa jeho rukoväti. Dnes som sa teda rozhodol vyhlásiť, že sa hodláš pridať k čiernym. Vzdáš sa nárokov na dedičstvo svojho brata a ešte pred zotmením sa vydáš na sever.

Ak to neurobíš, zajtra ráno usporiadam poľovačku a tu niekde sa tvoj kôň potkne, vyhodí ťa zo sedla a zomrieš… aspoň tak to poviem tvojej matke. Má ženské srdce, v ktorom chová lásku dokonca aj k tebe, nechcem jej ubližovať. Nemysli si, že ti to uľahčím, ak mi budeš odporovať. S radosťou by som ťa uštval ako prasa.“ Keď odložil lovecký nôž, ruky mal červené až po lakte. „Také sú tvoje možnosti. Nočná hliadka,“ zaboril ruku do jeleňa, vytrhol mu srdce, a keď ho zdvihol, kvapkala z neho krv, „alebo toto.“

Sam rozprával svoj príbeh pokojným, bezvýrazným hlasom, akoby sa prihodil niekomu inému, a nie jemu. Zvláštne, pomyslel si Jon, že pri tom ani raz nezavzlykal. Keď dohovoril, hodnú chvíľu len tak sedeli a počúvali skučanie vetra. Na celom svete nejestvoval iný zvuk.

Nakoniec Jon povedal: „Mali by sme sa vrátiť do rytierskej siene.“

„Prečo?“ opýtal sa Sam.

Jon pokrčil plecami. „Je tam teplý mušt alebo varené víno, ak ho máš radšej. Niekedy nám večer Dareon zaspieva, keď má náladu. Bol spevákom, prv než… no, vlastne nie, ale tak trochu hej, učil sa za speváka.“

„Ako sa sem dostal?“ opýtal sa Sam.

„Lord Rowan zo Zlatého hája ho našiel v posteli so svojou dcérou. To diev­ča bolo o dva roky staršie a Dareon odprisahal, že mu pomohla vyliezť hore cez okno svojej komnaty, ale ona pred otcom vyhlásila, že ju znásilnil, a tak ho poslali sem. Keď ho majster Aemon počul spievať, povedal, že má hlas ako medom poliate hromobitie.“ Jon sa usmial. „Ropušiak si tiež niekedy zanôti, ale nenazval by som to spevom. Pijanské odrhovačky, ktoré sa naučil v krčme svojho otca. Pyp hovorí, že jeho hlas je šťankou poliaty prd.“ Obaja sa rozosmiali.

„Rád by som počul oboch,“ pripustil Sam, „lenže oni by ma medzi sebou nechceli.“ Zatváril sa utrápene. „Zajtra ráno sa budem musieť znovu biť, však?“

„Áno,“ nedokázal klamať Jon.

Sam nemotorne vstal. „Asi pôjdem spať.“ Zababušil sa do plášťa a ťažkopádne sa odšuchtal.

Ostatní boli stále v sieni, keď sa Jon s Duchom vrátili. „Kde si bol?“ opýtal sa Pyp.

„Rozprával som sa so Samom,“ odpovedal Jon.

„Je to naozaj zbabelec,“ povedal Grenn. „Keď si naložil večeru, bolo medzi nami ešte dosť miesta, ale bál sa prisadnúť si k nám.“

„Lord zo Šunkova je priveľký pán, aby jedol s takými, ako sme my,“ poznamenal Jeren.

„Videl som ho jesť koláč s bravčovinou,“ povedal so smiechom Ropu­šiak. „Myslíte, že jedol svojho brata?“ Začal kvíkať ako prasa.

„Prestaňte!“ okríkol ich Jon.

Ostatní chlapci stíchli, zarazení jeho prudkým hnevom.

„Počúvajte ma,“ povedal Jon do ticha a potom im predostrel svoj plán. Pyp súhlasil, tým si bol už vopred istý, ale keď sa pridal aj Halder, príjemne ho to prekvapilo. Grenn mal spočiatku výhrady, ale Jon poznal tie správne slová a vedel ako naňho. Jeden za druhým mu dávali za pravdu. Nie­ktorých musel Jon pre­sviedčať, iných prehovárať alebo strápňovať a vyhrážať sa, ak to bolo ne­vyhnutné. Nakoniec sa pridali všetci… okrem Rasta.

„Robte si, čo chcete, dievčatá,“ povedal Rast, „ale ak ma Thorne postaví proti lady Prasiatku, odrežem si pôlt slaniny.“ Zarehotal sa Jonovi do očí a odišiel.

O niekoľko hodín nato, keď celý hrad spal, vybrali sa v trojici na návšte­vu do Rastovej cely. Grenn mu držal ruky, Pyp mu prisadol nohy. Jon počul Rastov zrýchlený dych, keď mu na hrudník skočil Duch. Oči mu žiarili ako uhlíky a zuby chňapli po chlapcovom hrdle, chytil ho však iba jemne, len aby vystrekla krv. „Nezabúdaj, že vieme, kde spíš,“ šepol Jon.

V nasledujúce ráno Jon počul, ako Rast Albettovi a Ropušiakovi hovorí, že sa mu pošmykla britva pri holení.

Odvtedy ani Rast, ani žiadny iný chlapec Samwellovi Tarlymu neublížil. Keď ich naňho poslal ser Alliser, stáli na mieste a odrážali jeho pomalé nešikovné údery. Keď na nich zbrojmajster kričal, priskočili a zľahka štuchali Sama do hrudného plátu, do prilby alebo do nohy. Ser Alliser zúril a vyhrážal sa im, nadával im do zbabelcov, do ženských a kadečoho horšieho, ale Samovi už nikto neublížil. O pár dní sa k nim Sam na Jonovo naliehanie pridal pri večeri a prisadol si na lavicu k Halderovi. Trvalo mu ďalšie dva týždne, kým nazbieral odvahu zapojiť sa do rozhovoru, ale dovtedy sa zabával na Pypových grimasách, keď si uťahoval z Grenna.

Hoci bol Samwell Tarly tučný a ťarbavý bojko, rozhodne nebol hlúpy. Raz večer navštívil Jona v jeho cele. „Neviem, čo si spravil,“ povedal mu, „ale viem, že v tom máš prsty.“ Placho odvrátil zrak. „Ešte nikdy som nemal priateľov.“

„My nie sme priatelia,“ povedal Jon. Položil ruku na Samovo široké plece. „Sme bratia.“

Naozaj sme, pomyslel si, keď Sam odišiel. Robb a Bran a Rickon boli synmi jeho otca a on ich stále ľúbil, a predsa vedel, že nikdy nebol jedným z nich. Sivé múry Zimovresu sa mu možno vracali v snoch, ale teraz bol jeho životom Čierny hrad a jeho bratmi Sam, Grenn, Halder, Pyp a ostatní vyvrheli, oblečení do odevu čiernej Nočnej hliadky.

„Strýko mal pravdu,“ pošepol Duchovi. Bohvie, či Benjena Starka ešte niekedy uvidí, aby mu to mohol povedať.





EDDARD


Príčinou všetkých našich problémov je pobočníkov turnaj, páni,“ sťažoval sa veliteľ mestskej hliadky kráľovskej rade.

„Kráľov turnaj,“ opravil ho Ned, ktorého až myklo. „Uisťujem vás, že pobočník po ňom vôbec netúži.“

„Nech je, ako chce, pane. Z celej ríše prichádzajú rytieri a na každého rytiera pripadajú dvaja žoldnieri, traja remeselníci, šesť zbrojnošov, tucet kupcov, dva tucty pobehlíc a viac zlodejov, než si dovolím odhadnúť. V tejto strašnej spare dostala polovica mesta horúčku, a teraz je tu ešte aj množstvo návštevníkov… Včera v noci sa tu niekto utopil, mali sme bitku v krč­me, tri súboje s nožom, znásilnenie, dva požiare, nespočetné množstvo krádeží a konské preteky opilcov na Ulici sestier. V noci predtým sa vo Veľ­kom septe našla ženská hlava, plávajúca v dúhovom jazierku. Zdá sa, že nikto nevie, ako sa tam dostala ani komu patrila.“

„Hrozné,“ poznamenal Varys a striasol sa.

Lord Renly Baratheon bol menej súcitný. „Ak nie ste schopný zabezpečiť kráľovi pokoj, Janos, azda by mal mestskej hliadke veliť niekto, kto to dokáže.“

Mocný Janos Slynt s dvojitou bradou sa nafúkol ako nahnevaná ropucha a holá hlava mu očervenela. „Ani sám Aegon Drak by tu nedokázal udržať poriadok, lord Renly. Potrebujem viac mužov.“

„Koľko?“ opýtal sa Ned a predklonil sa. Robert sa ako zvyčajne neunúval navštíviť zasadnutie rady, takže pobočník musel hovoriť zaňho.

„Toľko, koľko máte, lord pobočník.“

„Najmite päťdesiat nových mužov,“ povedal Ned. „Lord Baelish sa postará, aby ste mali dosť peňazí.“

„Naozaj?“ opýtal sa Malíček.

„Naozaj. Zohnali ste štyridsaťtisíc zlatých drakov pre šampióna, určite dokážete zozbierať pár medenákov, aby tu bol pokoj.“ Ned sa zno­vu obrátil k Janosovi Slyntovi. „Dám vám aj dvadsať dobrých mu­žov z vlastnej gardy, aby slúžili v mestskej hliadke, kým neodídu davy z mesta.“

„Ďakujem vám, lord pobočník,“ povedal Slynt a poklonil sa. „Sľubujem, že pre všetkých nájdem uplatnenie.“

Keď veliteľ odišiel, Eddard Stark sa obrátil k zvyšku rady. „Čím skôr budeme mať túto šaškáreň za sebou, tým budem šťastnejší.“ Akoby výdavky a problémy súvisiace s turnajom neboli samy osebe nepríjemné, Nedovi prisýpali všetci soľ do rany tým, že ho nazývali „pobočníkov turnaj“, akoby si ho sám vyžiadal. A Robert sa očividne domnieval, že by sa tým mal cítiť poctený!

„Ríša z takýchto udalostí prosperuje, pane,“ povedal veľmajster Pycelle. „Urodzeným prinášajú možnosť presláviť sa a neurodzeným úľavu od strastí.“

„A do mnohých vreciek prinášajú peniaze,“ dodal Malíček. „Všetky hostince v meste sú plné, pobehlice ledva chodia a na každom kroku cinkajú mincami.“

Lord Renly sa zasmial. „Máme šťastie, že tu nie je s nami môj brat Stannis. Spomínate si, ako chcel postaviť bordely mimo zákona? Kráľ sa ho opýtal, či by nám nechcel jedným šmahom zakázať jesť, kadiť aj dýchať. Pravdupovediac, často sa pýtam sám seba, ako sa Stannis dopracoval k tej svojej škaredej dcére. Na manželské lôžko chodí ako vojak do boja – zachmúrený a odhodlaný dostáť svojej povinnosti.“

Ned sa rozosmial spolu s ostatnými. „Tiež som myslel na tvojho brata Stannisa. Uvažujem, kedy sa hodlá vrátiť z Dračieho kameňa a znovu za­ujať svoje miesto v tejto rade.“

„Určite, len čo zaženieme všetky cundry do mora,“ odpovedal Malíček, čím vyvolal ďalší výbuch smiechu.

„Nadnes som toho o pobehliciach počul dosť,“ povedal Ned a postavil sa. „Dovidenia zajtra, páni.“

Keď sa vrátil do Veže pravej ruky, našiel stáť pri dverách Harwina. „Zavolaj do mojich komnát Joryho a otcovi odkáž, aby mi dal osedlať koňa,“ povedal mu Ned, možno až príliš prísne.

„Ako rozkážete, pane.“

Keď vychádzal po schodoch, premýšľal o tom, ako ho Červená bašta a „pobočníkov turnaj“ vyčerpávajú. Túžil po pokoji v Catelyninom náručí, po kriku a smiechu Robba a Jona, trénujúcich šerm na nádvorí, po chladných dňoch a mrazivých nociach na severe.

Vo svojich komnatách zhodil zo seba hodvábne šaty radcu, a kým čakal na Joryho, na chvíľu si sadol a otvoril knihu. Rodokmene a história významných rodov v Siedmich kráľovstvách s opisom mnohých urodzených pánov a vznešených dám a ich detí od veľmajstra Malleona. Pycelle mal pravdu; nebolo to zábavné čítanie. Jon Arryn si však knihu osobitne vyžiadal a Ned tušil, že na to mal svoje dôvody. Niečo v nej muselo byť, pravda ukrytá na krehkých žltých stránkach, ktorú by rád uvidel aj on. Ale aká? Zväzok bol starý viac než tristo rokov. Sotva sa na svete našiel človek, ktorý sa narodil v časoch, keď Malleon zostavoval zoznamy sobášov, narodení a úmrtí.

Ešte raz nalistoval časť venovanú rodu Lannisterovcov a pomaly obracal stránky, plný nádeje, že z nich niečo vyskočí. Lannisterovci boli starý rod, ich rodokmeň sa ťahal do minulosti až k Lannovi Chytrákovi, ktorý bol vo Veku hrdinov podvodníkom, bezpochyby rovnako legendárnym ako Bran Staviteľ, hoci obľúbenejší medzi trubadúrmi a rozprávačmi. V piesňach Lann vyhnal Casterlyovcov z Casterlyho skaly, vyzbrojený iba svojím dô­vtipom. Hovorilo sa tiež, že ukradol zlato samému slnku a prežiaril si ním vlasy. Kiežby tam teraz bol a vydoloval pravdu z tej prekliatej knihy.

Rázne zaklopanie na dvere ohlásilo príchod Joryho Cassela. Ned zatvoril Malleonovu knihu a pozval ho ďalej. „Mestskej hliadke som sľúbil dvadsať svojich strážcov, kým sa neskončí turnaj,“ oznámil mu. „Spolieham sa, že ich vyberieš. Vydaj príkazy Alynovi a dozri, aby muži pochopili, že bitky majú ukončovať, nie začínať.“ Ned sa postavil, otvoril truhlicu z cédrového dreva a vybral z nej ľahkú plátennú tuniku. „Našiel si toho stajníka?“

„Teraz je z neho strážnik, pane,“ odpovedal Jory. „Prisahal, že sa už v živote nedotkne koňa.“

„Čo povedal?“

„Tvrdí, že veľmi dobre poznal lorda Arryna a že boli dobrí priatelia.“ Jory potiahol nosom. „Hovorí, že pobočník dával vždy chlapcom medenák na meniny. Vedel to s koňmi. Nikdy na nich nejazdil bezohľadne a nosil im mrkvu a jablká, takže sa vždy potešili, keď prišiel do stajní.“

„Mrkvu a jablká,“ opakoval Ned. Zdalo sa, že tento chlapec bude ešte menej užitočný než ostatní. A bol posledný z tých, ktorých objavil Malíček. Jory ich jedného za druhým vypočul. Ser Hugh bol stručný, skúpy na slovo a arogantný, ako len čerstvo pasovaný rytier môže byť. Ak sa s ním chce pobočník rozprávať, s potešením ho prijme, ale nebude odpovedať na otázky obyčajného kapitána… Darmo bol kapitán od neho o desať rokov starší a skúsenejší. Slúžka bola aspoň príjemná a ústretová. Povedala, že lord Jon čítal viac, než bolo vhodné. Vraj si robil starosti, zarmucovala ho chor­ľavosť vlastného syna a hádal sa s manželkou. Poslíček, dnes obuvník, si s lordom Jonom nevymenil ani slovo, ale o mnohých veciach sa dozvedel z kuchynských klebiet: pán sa hádal s kráľom, pán sa vo svojom jedle len prplal, pán chcel poslať svojho syna na výchovu do Dračieho kameňa, pán sa veľmi zaujímal o chov poľovníckych psov, pán navštívil kováča, aby si objednal výrobu nového plátového brnenia z bieleho striebra, s modrým jaspisovým sokolom a perleťovým mesiacom na hrudi. Šiel s ním kráľov vlastný brat, aby mu pomohol vybrať návrh, dodal poslíček. Nie, nie lord Renly, ten druhý, lord Stannis.

„Nespomenul si stajník ešte na niečo dôležité?“

„Ten chlapec prisahá, že lord Jon mal silu ako chlapi o polovicu mladší od neho. Hovorí, že často chodieval jazdiť s lordom Stannisom.“

Opäť Stannis, pomyslel si Ned. Zvláštne. Stannis a Jon Arryn sa k sebe správali srdečne, ale nikdy nie priateľsky. A zatiaľ čo Robert odišiel na sever do Zimovresu, Stannis sa stiahol do targaryenovskej ostrovnej pev­nosti – Dračieho kameňa –, ktorú dobyl v mene svojho brata. Nezanechal žiadny odkaz, kedy sa hodlá vrátiť. „Kam spolu jazdili?“ opýtal sa Ned.

„Chlapec spomína nejaký nevestinec.“

„Nevestinec?“ začudoval sa Ned. „Pán Orlieho hniezda a kráľova pravá ruka chodil do nevestinca so Stannisom Baratheonom?“

Neveriacky pokrútil hlavou – ktovie, čo by si o takejto lahôdke pomyslel lord Renly. Robertove chúťky boli námetom necudných pijanských piesní po celej ríši, ale Stannis bol úplne iný; sotva o rok mladší než kráľ a prísny, nemal zmysel pre humor, neodpúšťal, a pokiaľ šlo o povinnosť, bol neoblomný.

„Chlapec trvá na tom, že je to pravda. Pobočník so sebou brával troch strážcov, chlapec hovorí, že o tom často žartovali, keď potom od nich preberal kone.“

„Do akého nevestinca chodili?“ opýtal sa Ned.

„To chlapec nevedel. Vedeli by to tí strážcovia.“

„Bohužiaľ, Lysa ich vzala so sebou do Údolia,“ povedal sucho Ned. „Bohovia sa nám snažia klásť do cesty všetky možné prekážky. Lady Lysa, maj­ster Colemon, lord Stannis… Každý, kto by mohol vedieť niečo o tom, čo sa stalo Jonovi Arrynovi, je tisícky míľ ďaleko.“

„Neavoláte lorda Stannisa späť do Kráľovho prístavu?“

„Zatiaľ nie,“ odpovedal Ned. „Najprv musím zistiť, čo sa tu vlastne deje a na čej strane stojí.“ Tá záležitosť mu nedala pokoj. Prečo Stannis odišiel? Zohral vari nejakú úlohu vo vražde Jona Arryna? Alebo mal strach? Bolo ťažké predstaviť si, čo mohlo vystrašiť Stannisa Baratheona, ktorého kedysi celý rok obliehali v Búrkovom konci, kde prežíval na potkanoch a koži z topánok, zatiaľ čo lordi Tyrell a Redwyne táborili pred hradbami so svojimi družinami a usporadúvali hostiny pri hradných múroch.

„Prines mi môj doublet, prosím. Ten sivý, s erbom pravlka. Chcem, aby kováč vedel, kto som. Možno bude ústretovejší.“

Jory zamieril k šatníku. „Lord Renly je tiež brat lorda Stannisa aj kráľa.“

„A predsa sa zdá, že ho na tie výjazdy neprizvali.“ Ned si nebol načistom, čo si má myslieť o spôsobnom a usmievavom Renlym. Pred niekoľkými dňami si zavolal Neda a ukázal mu nádherný medailón z ružového zlata. Vo vnútri bola miniatúra namaľovaná v živom myrskom štýle, podobizeň pôvabnej mladej dievčiny s očami srnky a vodopádom hebkých hnedých vlasov. Renly túžil zistiť, či mu to dievča niekoho pripomína, a keď Ned iba mykol plecom, zatváril sa sklamane. Povedal, že dievča sa volá Margaery a je sestrou Lorasa Tyrella, ale podaktorí tvrdia, že sa ponáša na Lyannu. „Nie,“ dodal zmätene Ned. Bolo by možné, že lorda Renlyho, ktorý sa tak veľmi podobá na mladého Roberta, premohla vášeň k dievčaťu, v ktorom vidí mladú Lyannu? Mal pocit, že ide o niečo viac než len pominuteľné poblúznenie.

Jory mu priniesol doublet a Ned si ho obliekol. „Možno sa lord Stannis vráti na Robertov turnaj,“ povedal, keď mu Jory šnuroval kabátec na chrbte.

„To by sme mali šťastie, pane,“ povedal Jory.

Ned si pripol meč na opasok. „Inými slovami, nie je to ani zamak pravdepodobné,“ poznamenal s neveselým úsmevom.

Jory nariasil Nedovi plášť na pleciach a zopol mu ho pri krku sponou so znakom pobočníka. „Kováč býva nad svojou dielňou vo veľkom dome na konci Oceľovej ulice. Alyn pozná cestu, pane.“

Ned prikývol. „Bohovia chráňte toho chlapca, ak ma poslal za nejakým prízrakom.“ Bolo to len tenučké stebielko, ktorého sa mohol chytiť, ale Jon Arryn, ktorého Ned Stark poznal, nepatril k tým, čo nosili postriebrené brnenie vykladané drahými kameňmi. Oceľ je oceľ; bola určená na ochranu, nie na ozdobu. Možno zmenil názor. Nebol by prvým mužom, ktorý po rokoch strávených na dvore zmenil názor… Táto zmena bola však natoľko výrazná, že Ned sa jej neprestával čudovať.

„Môžem ešte niečo urobiť, pane?“

„Obávam sa, že budeš musieť začať chodiť po nevestincoch.“

„Ťažká úloha, pane,“ usmial sa Jory. „Muži mi radi pomôžu. Porther už včera celkom slušne začal.“

Nedov obľúbený kôň bol už osedlaný a čakal na nádvorí. Keď ním Ned prechádzal, pridali sa Varly a Jacks. V oceľových prilbách a krúžkovom brnení sa museli variť, ale ani jeden z nich sa nesťažoval. Keď lord Eddard prechádzal Kráľovou bránou do páchnuceho mesta a na pleciach mu vial sivo-biely plášť, všimol si, že všetky oči sa upierajú naňho, a popchol svojho koňa do klusu. Jeho stráže ho nasledovali.

Cestou cez preplnené ulice mesta sa často obzeral. Tomard a Desmond vyšli z hradu zavčas rána, aby zaujali pozície na trase, ktorou musel prejsť, a dávali pozor na každého, kto by ho mohol sledovať, ale navzdory tomu si Ned nebol istý. Z tieňa kráľovho Pavúka a jeho vtáčikov bol nervózny ako panna počas svadobnej noci.

Oceľová ulica sa začínala na tržnici pri Riečnej bráne, ako bola označená na mapách, alebo Blatnej bráne, ako ju nazývali obyčajní ľudia. Davom sa ako veľký hmyz na chodúľoch predieral cirkusant a za ním bežal kŕdeľ bosých pokrikujúcich detí. Inde spolu zápasili s drevenými palicami dvaja otrhaní chlapci nie starší než Bran. Jedni ich hlasno povzbudzovali, iní im zúrivo nadávali. Akási starena ukončila súboj, keď sa vyklonila z okna a vyliala chlapcom na hlavu kýbeľ s pomyjami. V tieni múrov postávali vedľa svojich vozov roľníci a vykrikovali: „Jablká, najlepšie jablká, o polovicu lacnejšie než inde!“, „Červené melóny, sladké ako med!“ a „Repa, cibuľa, koreňová zelenina, nech sa páči, repa, cibuľa, koreňová zelenina, poďte k nám!“

Blatná brána bola otvorená, pod padacou mrežou stáli na stráži muži z mestskej hliadky v zlatých plášťoch a opierali sa o oštepy. Keď sa na západe zjavila kolóna jazdcov, strážnici sa rozhýbali, vykrikovali rozkazy a usmerňovali vozy aj chodcov, aby uvoľnili cestu rytierovi so sprievodom. Prvý jazdec, ktorý prešiel bránou, niesol dlhú čiernu hodvábnu štandardu, čo sa vlnila vo vetre, akoby bola živá; na látke bola vyobrazená nočná obloha preťatá purpurovým bleskom. „Uvoľnite cestu lordovi Bericovi!“ zvolal jazdec. „Uvoľnite cestu lordovi Bericovi!“ Kúsok za ním sa niesol na vraníkovi elegantný mladý lord, mal červenozlaté vlasy a čierny saténový plášť vyšívaný hviezdami. „Idete na pobočníkov turnaj, pane?“ zakričal naňho strážnik. „Idem vyhrať pobočníkov turnaj,“ odpovedal mu lord Beric a dav zajasal.

Ned zabočil na námestie, kde sa začínala Oceľová ulica, a vydal sa kľukatou cestou do kopca okolo kováčov pracujúcich v otvorených vyhniach, kde sa žoldnieri hádali nad drôtenými košeľami a šediví priekupníci so železom predávali staré čepele a britvy priamo z vozov. Čím vyššie stúpali, tým honosnejšie budovy ich obklopovali. Muž, za ktorým sa vybrali, býval na samom vrchu kopca, vo veľkom viacposchodovom dome z dreva a malty, čo sa vypínal vysoko nad úzkou uličkou. Na dvojkrídlových dverách bol znázornený poľovnícky výjav, vyrezaný z ebenu a dreva čarostromu. Pri vchode stála na stráži dvojica kamenných rytierov v nádhernom brnení z leštenej červenej ocele, vďaka ktorému sa zmenili na okrídleného leva a jednorožca. Ned nechal koňa vonku s Jacksom, zatlačil plecom do dvier a vošiel.

Štíhla mladá slúžka placho pozrela na odznak Nedovej hodnosti a erb na jeho doublete a po chvíli už schádzal dolu schodmi majster kováč. Usmieval sa a klaňal. „Víno pre kráľovho pobočníka,“ prikázal dievčaťu a Nedovi kývol, aby si sadol na pohovku. „Som Tobho Mott, pán môj, prosím, cíťte sa tu ako doma.“ Mal na sebe čierny zamatový odev na rukávoch vyšívaný striebornou niťou. Na krku mu visela ťažká strieborná reťaz so zafírom veľkým ako holubie vajce. „Ak potrebujete nové zbrane na pobočníkov turnaj, prišli ste do správnej dielne.“ Ned sa neunúval opravovať ho. „Moja práca je drahá a neospravedlňujem sa za to, pane,“ povedal, keď nalial do dvoch rovnakých strieborných čaší. „Nikde v celých Siedmich kráľovstvách nenájdete remeselníka, ako som ja, to mi verte. Zájdite do ktorejkoľvek vyhne v Kráľovom prístave a presvedčte sa sám. Kladivo alebo drôtenú košeľu vyrobí každý dedinský kováč, ale ja som umelec.“

Ned popíjal a nechal muža rozprávať. Tobho sa chválil, že Kvetinový rytier uňho nakúpil kompletnú výzbroj, aj mnohí iní urodzení páni, takí, čo si za dobrú oceľ radi priplatia, dokonca k nemu chodil aj lord Renly, kráľov vlastný brat. Možno si pobočník všimol nové brnenie lorda Renlyho, zelené plátové so zlatým parožím. Žiadny iný kováč v meste nedokáže ukuť takú sýtu zeleň; len on pozná tajomstvo farbenia ocele, lak a smalt sú barličky pre šlendriánov. Alebo si azda pobočník prišiel po meč? Tobho sa ako chlapec v kováčskych dielňach v Qohore naučil spracúvať valýrsku oceľ. Len muž, ktorý pozná čary, dokáže zo starých zbraní vyrobiť nové. „Znamením rodu Starkovcov je pravlk, všakže? Dokázal by som ukuť prilbu v podobe pravlka, ktorá by pôsobila tak živo, že by deti na ulici pred vami s krikom utekali,“ dušoval sa.

Ned sa usmial: „Robili ste sokoliu prilbu pre lorda Arryna?“

Tobho Mott sa na dlhú chvíľu zamyslel a odložil čašu. „Pobočník ma na­vštívil s lordom Stannisom, kráľovým bratom. Bohužiaľ, musím priznať, že si u mňa nič neobjednali.“

Ned pokojne pozeral na muža, nič nehovoril, čakal. Za tie roky už pri­šiel na to, že mlčanie je občas účinnejšie než otázky. Tak to bolo aj teraz.

„Požiadali ma, či by mohli zájsť za tým chlapcom,“ povedal majster kováč, „nuž som ich odviedol dozadu do dielne.“

„Za chlapcom,“ zopakoval Ned. Netušil, o akého chlapca by mohlo ísť. „Tiež by som ho rád videl.“

Tobho Mott mu uštedril chladný, obozretný pohľad. „Ako si želáte, pane,“ povedal bez najmenšieho náznaku predchádzajúcej ústretovosti. Vy­viedol Neda zadnými dverami a cez úzky dvor k obrovskej kamennej stodole, kde sa pracovalo. Keď otvoril dvere, Neda ovalil nápor horúceho vzduchu, až mal pocit, že vstupuje do dračej papule. Vnútri v každom kúte žiarila rozpálená vyhňa, vzduch páchol sírou a dymom. Najatí kováči zdvihli hlavy od kladív a nákov, len aby si stihli utrieť pot z čela, zatiaľ čo učni, nahí do pol pása, dúchali do mechov.

Majster k nim zavolal vysokého chlapca asi v Robbovom veku, na ple­ciach a na rukách mu hrali svaly. „Toto je lord Stark, kráľov nový pobočník,“ povedal mu, keď chlapec uprel na Neda mrzuté modré oči a odhrnul si z čela vlasy zlepené od potu. Husté, strapaté a čierne ako atrament. Na brade sa mu černelo prvé páperie. „Toto je Gendry. Na svoj vek je silný a pracovitý. Ukáž pobočníkovi prilbu, ktorú si vyrobil, chlapče.“ Chlapec ich placho zaviedol k svojmu stolu a k oceľovej prilbe v tvare býčej hlavy s dvoma veľkými zakrútenými rohmi.

Ned obracal prilbu v rukách. Bola to surová neleštená oceľ, ale majstrovsky vytvarovaná. „Obdivuhodná práca. Rád by som si ju od teba kúpil.“

Chlapec mu vytrhol prilbu z rúk. „Nie je na predaj.“

Zarazený Tobho Mott zabudol zatvoriť ústa. „Rozprávaš sa s kráľovým pobočníkom, chlapče. Ak si jeho lordstvo chce prilbu kúpiť, venuj mu ju ako dar. Ak má o ňu záujem, preukazuje ti veľkú česť.“

„Vyrobil som ju pre seba,“ namietol vzdorovito chlapec.

„Stokrát sa ospravedlňujem, pane,“ povedal náhlivo majster Nedovi. „Chlapec je drsný ako nová oceľ, zopár úderov mu len prospeje rovnako ako novej oceli. Tá prilba je iba učňovská práca. Odpustite mu, a ja vám sľubujem, že pre vás ukujem prilbu, akú ste v živote nevideli.“

„Nevykonal nič, čo by si vyžadovalo odpustenie. Gendry, keď za tebou prišiel lord Arryn, o čom ste sa zhovárali?“

„Kládol mi otázky, môj pane, to je všetko.“

„Aké otázky?“

Chlapec pokrčil plecami. „Ako sa mám, ako sa tu ku mne správajú, ako sa mi páči práca, a pýtal sa na moju matku. Kto to bol, ako vyzerala a podobne.“

„Čo si mu povedal?“ opýtal sa Ned.

Chlapec si odhrnul z čela prameň čiernych vlasov, čo mu doň opäť padol. „Zomrela, keď som bol ešte malý. Mala žlté vlasy, a pamätám sa, že mi nie­kedy spievala. Pracovala v krčme.“

„Pýtal sa ťa na niečo aj lord Stannis?“

„Ten holohlavý? Nie, ten nie. Ten nepovedal ani slovo, len na mňa zazeral ako na dákeho násilníka, čo mu pretiahol dcéru.“

„Dávaj si pozor na jazyk,“ napomenul ho majster kováč. „Toto je pobočník samého kráľa.“ Chlapec sklopil zrak. „Je to bystrý chlapec, ale zanovitý. Tá prilba… ostatní ho nazvali Býčou hlavou, takže ju do nich hodil.“

Ned sa dotkol chlapcovej hlavy, prehrabol mu prstami husté čierne vlasy. „Pozri na mňa, Gendry.“ Učeň poslúchol. Ned skúmal tvar jeho brady, oči farby modrého ľadu. Áno, pomyslel si, je to jasné. „Vráť sa k svojej práci, chlapče. Prepáč, že som ťa vyrušil.“ S majstrom sa vrátil do domu. „Kto zaplatil za chlapca učňovský poplatok?“ opýtal sa akoby mimochodom.

Mott sa tváril namrzene. „Videli ste ho. Je to silák. Tie jeho ruky, také ruky sú ako stvorené, aby držali kladivo. Vyzeral tak sľubne, že som ho zobral aj bez poplatku.“

„A teraz pravdu,“ nedal sa Ned. „Po uliciach chodí veľa silných chlap­cov. Musel by sa zrútiť Múr, aby ste prijali do učenia chlapca zadarmo. Kto zaňho zaplatil?“

„Akýsi pán,“ odpovedal zdráhavo majster. „Nepovedal mi svoje meno a na kabátci nemal žiadny znak. Zaplatil zlatom, dvakrát viac, ako je bežné, so slovami, že raz platí za chlapca a raz za moje mlčanie.“

„Opíšte mi ho.“

„Bol mohutný, mal okrúhle plecia, nie taký vysoký ako vy. Mal hnedé fúzy a bradu, ale prisahal by som, že aj trochu hrdzavé. Mal na sebe pekný plášť, to si pamätám, ťažký purpurový zamat, popretkávaný striebornými vláknami, ale tvár mu zakrývala kapucňa, takže som ho dobre nevidel.“ Na chvíľu zaváhal. „Môj pane, nechcem žiadne ťažkosti.“

„Nikto z nás nechce ťažkosti, ale mám pocit, že žijeme v ťažkých časoch, majster Mott,“ vzdychol Ned. „Vy viete, kto je ten chlapec.“

„Som len kováč, pane. Viem iba, čo mi povedali.“

„Vy viete, kto je ten chlapec,“ zopakoval trpezlivo Ned. „To nebola otázka,“

„Je to môj učeň,“ odpovedal majster. Pozrel Nedovi do očí, tvrdohlavý ako starý osol. „Nezaujíma ma, čím bol predtým, ako sem prišiel.“

Ned prikývol. Pomyslel si, že majster kováč Tobho Mott je správny chlap. „Ak sa raz bude chcieť Gendry radšej mečom oháňať než ho kuť, pošlite ho za mnou. Vyzerá ako bojovník. Zatiaľ vám ďakujem, majster Mott, a sľubujem vám, že keby som raz chcel prilbu, v ktorej by som mohol strašiť deti, vyberiem sa rovno k vám.“

Jeho strážca čakal pri koňoch pred domom. „Zistili ste niečo, pane?“ opýtal sa ho Jacks, keď sa Ned vyšvihol do sedla.

„Zistil,“ odpovedal Ned a v duchu uvažoval. Čo zamýšľal Jon Arryn s kráľovým bastardom a prečo ho to stálo život?





CATELYN


Pani moja, mali by ste si prikryť hlavu,“ povedal ser Rodrik, keď sa koňmo trmácali na sever. „Prechladnete.“

„Veď je to len voda, ser Rodrik,“ namietla Catelyn. Vlasy mala mokré a ťažké, uvoľnený prameň sa jej lepil na čelo; vedela si predstaviť, ako strapato a divo musí vyzerať, ale to ju teraz netrápilo. Južný dážď bol hebký a teplý. Catelyn sa páčilo, ako jej láska tvár, jemne ako matkine bozky. V spomienkach sa vracala do detstva, do dlhých sivých dní v Riavokrute. Spomenula si na boží háj, na konáre obťažkané kvapkami vody a na bratov smiech, keď ich naháňal cez kopy vlhkého lístia. Pamätala sa, ako s Lysou hnietli koláče z blata, aké boli ťažké a mazľavé, ako jej hnedá zmes mľaskala medzi prstami. S chichotom ich ponúkali Malíčkovi, a ten ich pojedol toľko, že mu bolo týždeň zle. Akí boli vtedy mladí!

Catelyn na taký dážď skoro zabudla. Na severe mali studený a prudký lejak, čo sa v noci menil občas na ľad. Pre úrodu znamenal skôr skazu než úžitok, aj dospelí sa pred ním utekali schovať. Nebol to dážď, v ktorom by sa mohli hrať malé dievčatká.

„Ja som premočený skrz-naskrz,“ sťažoval sa ser Rodrik. „Doslova do špiku kostí.“ Les sa na nich tlačil zo všetkých strán a neutíchajúce bubnovanie dažďových kvapiek na listoch sprevádzali tiché čvachtavé zvuky, keď kone vyťahovali kopytá z blata. „Dnes večer budeme potrebovať oheň, pani, a teplé jedlo by nám obom nezaškodilo.“

„Pred nami na rázcestí je hostinec,“ povedala mu Catelyn. Neraz v ňom prespala, keď zamladi cestovala s otcom. Lord Hoster Tully mal vo svojich najlepších rokoch nepokojnú krv, stále musel niekam cestovať. Ešte si pamätala, ako hostinec vyzerá zvnútra, aj tučnú krčmárku Mashu Heddlovú, ktorá vo dne v noci žula kyslolist a mala zdanlivo nevyčerpateľnú zásobu úsmevov a sladkostí pre deti. Koláče boli nasiaknuté medom, ťažké a sladké na jazyku, a ako len Catelyn desil jej úsmev! Kyslolist zafarbil Mashi zuby na tmavočerveno a z jej krvavého úsmevu šiel strach a hrôza.

„Hostinec,“ vzdychol túžobne ser Rodrik. „Kiežby… ale nemôžeme riskovať. Ak nechceme, aby nás niekto spoznal, bude lepšie nájsť si nejakú malú osadu…“ Odmlčal sa, keď na ceste pred sebou začuli zvuky: šplechot vody, rinčanie brnenia, konské erdžanie. „Jazdci,“ povedal a zovrel v dlani rukoväť meča. Dokonca aj na kráľovskej ceste sa oplatilo byť ostražitý.

Pobrali sa za zvukmi a za miernou zákrutou ich uvideli; kolónu ozbrojených mužov, ktorí sa hlučne brodili cez rozvodnenú rieku. Catelyn zastavila koňa, aby mohli prejsť okolo. Štandarda v rukách prvého jazdca bola nasiaknutá vodou a lepila sa na žrď, ale zbrojnoši mali na sebe indigové plášte a na pleciach vyšitých strieborných orlov Morskej pevnosti. „Mallisterovci,“ pošepol ser Rodrik, akoby to sama nevedela. „Radšej si natiahnite kapucňu, pani.“

Catelyn sa ani nepohla. Šiel s nimi sám lord Jason Mallister, obklopený rytiermi, po boku mu cválal syn Patrek a jeho panoši tesne za ním. V uplynulých týždňoch sa jazdci na kráľovskej ceste rojili ako muchy; rytieri a žoldnieri, trubadúri s harfami a bubienkami, ťažké vozy naložené chmeľom, obilím a súdkami s medom, obchodníci, remeselníci a neviestky, všetci sa vybrali na juh.

Odvážne si obzerala lorda Jasona. Keď ho videla naposledy, vtipkoval s jej strýkom na jej svadobnej hostine; Mallisterovci boli banderiálnymi pánmi Tullyovcov a jeho svadobné dary boli veľmi štedré. Hnedé vlasy mal teraz postriebrené, čas sa mu podpísal na vychudnutej tvári s ostro rezanými črtami, ale roky neubrali ani zamak z jeho hrdosti. Na koni sa niesol ako muž, ktorý nemá z ničoho strach. Catelyn mu to závidela; ona sa veľmi bála. Keď sa jazdci míňali, Jason jej stroho kývol na pozdrav, ale bolo to len gesto urodzeného pána, ktorým zdvorilo zdravil cudzincov na ceste. V blčia­cich očiach sa nemihol ani záblesk poznania a jeho syn sa ani neunúval na ňu pozrieť.

„Nespoznal vás,“ povedal prekvapene ser Rodrik.

„Videl dvojicu zablatených pútnikov, premoknutých a unavených. Ani vo sne by mu nenapadlo, že jedným z nich môže byť dcéra jeho lénneho pána. Myslím, že v hostinci nám nič nehrozí, ser Rodrik.“

Keď dorazili k hostincu na rázcestí severne od veľkého sútoku Trojzubca, bola už skoro tma. Masha Heddlová bola tučnejšia a šedivejšia, ako si ju Catelyn pamätala, stále žuvala kyslolist, ale obdarila ich len letmým pohľadom a neuštedrila im ani svoj strašidelný krvavý úsmev. „Dve izby na vrchu schodiska, viac nemám,“ povedala, a ďalej prežúvala. „Sú pod vežou zvonice, jedlo nezmeškáte, aj keď podľa niektorých je tam príliš hlučno. Inak vám neviem pomôcť. Máme plno, plno. Buď sa uspokojíte s týmito izbami, alebo musíte spať vonku na ceste.“

Boli to komôrky s nízkym stropom na vrchu úzkeho, stiesneného schodiska. „Topánky si nechajte tu dole,“ povedala im Masha, keď zaplatili vopred. „Chlapec vám ich očistí. Nechcem, aby ste mi zablatili schody. Dávajte pozor na zvonenie. Kto príde neskoro, nedostane jesť.“ Nedočkali sa ani sladkostí, ani úsmevu.

Zvonec, ktorým zvolávali na večeru, ohlušujúco vyzváňal. Catelyn sa prezliekla do čistých šiat. Sedela pri okne a pozerala, ako na sklo bubnuje dážď. Sklo bolo mliečne, plné bubliniek a za ním sa na krajinu znášal vlhký súmrak. Catelyn ledva rozoznala blatisté rázcestie, kde sa križovali dve veľké cesty.

Križovatka jej nedala pokoj. Keby sa odtiaľto vydali na západ, rýchlo a bez ťažkostí by prišli do Riavokrutu. Otec jej vždy múdro poradil, keď bola v núdzi, a Catelyn sa s ním nevýslovne túžila porozprávať, varovať ho pred blížiacou sa búrkou. Ak sa má Zimovres pred vojnou posilniť, o to väčšmi to potreboval Riavokrut, ktorý bol oveľa bližšie ku Kráľovmu prístavu a Casterlyho skale, vypínajúcej sa na západe ako tieň. Keby mal jej otec viac síl, azda by to skúsila, ale Hoster Tully bol v posledných dvoch rokoch pripútaný na lôžko a Catelyn sa priečilo teraz ho niečím zaťa­žovať.

Východná cesta bola neschodnejšia a nebezpečnejšia, viedla popri skalnatých úpätiach kopcov a cez husté lesy až do Mesačných vrchov, cez úzke priesmyky a okolo hlbokých roklín do Údolia Arryn a kamenistých Prstov za nimi. Vysoko nad Údolím sa týčilo nedobytné Orlie hniezdo, jeho veže siahali až k oblohe. Tam by našla svoju sestru… a azda aj niektoré odpovede, ktoré hľadal Ned. Lysa vie určite viac, než sa odvážila napísať do listu. Možno má dokonca aj dôkaz, ktorý Ned potrebuje, aby mohol odovzdať Lannisterovcov do rúk spravodlivosti a zničiť ich, a keby vypukla vojna, potrebovali by Arrynovcov a lordov z východu, ktorí by im boli verní.

Horská cesta však bola zradná. Všade naokolo striehli ľadové tigre, kamene sa často zosúvali, najnebezpečnejšie však boli horské klany, ktoré nepoznali zákon a zostupovali z hôr, aby lúpili a zabíjali, a vyparili sa ako dym, kedykoľvek po nich začali pátrať rytieri z Údolia. Dokonca aj Jon Arryn, najmocnejší pán, akého kedy malo Orlie hniezdo, vždy cestoval cez tieto hory s početným sprievodom zbrojnošov. Catelyn mala len starého verného rytiera.

Nie, rozhodla sa, Riavokrut a Orlie hniezdo budú musieť počkať. Jej cesta viedla na sever do Zimovresu, kde na ňu čakali synovia a povinnosti. Len čo budú v bezpečí za Hrdlom, odhalí svoju totožnosť niektorému z Nedových banderiálnych pánov a požiada ho, aby poslal dopredu jazdcov s príkazmi a postavil stráže okolo kráľovskej cesty.

Dážď zahalil lúky za rázcestím sivým závojom, ale Catelyn v spomienkach videla celú krajinu veľmi zreteľne. Hneď za cestou bolo trhovisko a o míľu ďalej dedinka s polstovkou bielych domčekov, čo obklopovali kamenný sept. Teraz ich tam bude viac; leto bolo dlhé a pokojné. Na sever odtiaľto viedla kráľovská cesta popri Zelenom bodci Trojzubca, cez úrodné polia na nížine a zelené lesíky, okolo prekvitajúcich mestečiek, neohrozených pevností a hradov riečnych pánov.

Catelyn poznala všetkých: večne rozhádaných Blackwoodovcov a Bracke­novcov, ktorých spory musel riešiť jej otec; lady Whentovú, poslednú z rodu, ktorá bývala so svojimi duchmi v rozľahlých sálach Harrenovej tvrdze; zlostného lorda Freya, ktorý prežil sedem manželiek a plnil svoje dva navlas rovnaké hrady deťmi, pravnukmi a prapravnukmi, ako aj ľavobočkami a praľavobočkami. Všetci boli banderiálnymi pánmi Tullyovcov a prisahali vernosť Riavokrutu. Catelyn premýšľala, či by to stačilo, keby vypukla vojna. Jej otec bol najoddanejší muž, aký kedy chodil po zemi, a nepochybovala, že by povolal svojich ľudí… Ale postavili by sa zaňho? Darryovci, Rygerovci a Mootonovci tiež prisahali vernosť Riavokrutu, a napriek tomu vtedy na Trojzubci bojovali na strane Rhaegara Targaryena, a lord Frey prišiel so svojím vojskom, až keď sa bitka skončila, čo vyvolalo pochybnosti, ku ktorej armáde sa chcel vlastne pripojiť (k ich vojsku, ubezpečoval potom víťaza so všetkou vážnosťou, ale jej otec mu odvtedy hovorieval Funus lord Frey). Nesmie vypuknúť vojna, zaprisahala sa vášnivo. To nedovolia.

Ser Rodrik prišiel po ňu vo chvíli, keď zvon stíchol. „Mali by sme sa poponáhľať, ak sa ešte chceme najesť, pani.“

„Možno by bolo lepšie, aby sme neboli rytier a lady, kým neprejdeme za Hrdlo,“ povedala. „Neurodzení pútnici nepriťahujú takú pozornosť. Povedzme, že sme otec s dcérou na ceste za rodinnou záležitosťou.“

„Ako si želáte, pani,“ súhlasil ser Rodrik. Zasmial sa, keď si uvedomil, čo povedal. „Zvyk je železná košeľa, moja… dcéra moja.“ Chcel sa poťahať za chýbajúce bokombrady, a vzápätí si zúfalo vzdychol.

Catelyn ho chytila pod pazuchu. „Poďte, otče,“ povedala. „Uvidíte, že Masha Heddlová varí výborne, ale radšej ju nechváľte. Určite by sa na vás potom usmiala.“

Hodovná sieň bola dlhá vzdušná miestnosť s radom veľkých drevených sudov na jednom konci a kozubom na druhom. Mladý sluha behal hore-dolu s tácňami s mäsom, Masha čapovala pivo zo sudov a bez prestania žula kyslolist.

Na laviciach sa tiesnili mešťania a sedliaci a rozprávali sa, ako to dokážu len cestovatelia. Na rázcestí sa stretávali rôzne typy ľudí; farbiari s čierno-červenými rukami sedeli vedľa rybárov, čo páchli rybacinou, svalnatý kováč sa tlačil pri chudučkom starom septonovi, vetrom ošľahaní žoldnieri a zavalití kupci si vymieňali klebety ako starí známi.

Bolo však medzi nimi viac ozbrojených mužov, než sa Catelyn páčilo. Traja pri ohni mali štandardu s červeným žrebcom Brackenovcov, a bola tam aj veľká skupina v modrej krúžkovej zbroji a striebornosivých prilbách. Na pleciach mali ďalší známy znak – dvojicu veží Freyovcov. Prezerala si ich tváre, ale boli veľmi mladí, nemohli ju spoznať. Keď odišla na sever, najstarší mohol mať toľko rokov ako teraz Bran.

Ser Rodrik im našiel miesto na lavici pri kuchyni. Oproti nim sedel pekný chlapec, ktorý preberal prstami na strunách harfy. „Buďte sedemkrát požehnaní, dobrí ľudia,“ pozdravil ich, keď si sadli. Na stole pred ním stála prázdna vínová čaša.

„Aj ty, spevák,“ odzdravila Catelyn. Ser Rodrik objednal chlieb, mäso a pivo tónom, ktorý naznačoval, že nemienia čakať. Spevák – nemohol mať viac než osemnásť – si ich skúmavo obzeral a vypytoval sa, kam idú, odkiaľ cestujú a aké správy nesú. Ostreľoval ich otázkami ako šípmi a nečakal na odpoveď. „Pred dvoma týždňami sme vyrazili z Kráľovho prístavu,“ odvetila Catelyn, ktorá odpovedala len na najbezpečnejšie otázky.

„Práve tam mám namierené,“ povedal mladík. Presne ako si mysle­la, chcel hovoriť skôr o sebe, o nich sa až tak nezaujímal. Trubadúri mali zo všetkého najradšej zvuk vlastného hlasu. „Na pobočníkovom turnaji budú bohatí páni s tučnými mešcami. Naposledy som odtiaľ odchádzal s toľ­kým striebrom, že som ho ani nevládal odniesť… teda odišiel by som, keby som všetko nestavil na Kráľovraha, aby som vyhral ešte viac.“

„Bohovia nemajú radi hazard,“ povedal prísne ser Rodrik. Pochádzal zo severu a na turnaje mal rovnaký názor ako Starkovci.

„A ani mňa,“ pripustil spevák. „Vaši krutí bohovia a Kvetinový ry­tier ma úplne potopili.“

„Nepochybujem, že si sa z toho poučil,“ povedal ser Rodrik.

„Samozrejme. Tentoraz stavím na sera Lorasa.“

Ser Rodrik si chcel pohladiť neexistujúce bokombrady, ale skôr než stihol mladého muža znovu pokarhať, pribehol k nim sluha s jedlom. Položil pred nich lopáriky s chlebom, naložil na ne kusy dohneda opečeného mäsa z ihlice a pokvapkal ho horúcou šťavou. Na ďalšej ihlici boli malé cibuľky, štipľavé papričky a okrúhle šampiňóny. Ser Rodrik sa do nich lačno pustil, keď chlapec odbehol po pivo.

„Volám sa Marillion,“ predstavil sa spevák a brnkol do strún. „Určite ste ma už počuli niekde hrať.“

Jeho spôsoby vyčarili Catelyn úsmev na tvári. Len málo potulných spevákov zavítalo až do Zimovresu, ale takých ako on poznala z detstva v Riavokrute. „Obávam sa, že nie,“ povedala.

Z harfy vylúdil clivý tón. „Vaša chyba,“ povedal. „A kto je podľa vás najlepší trubadúr?“

„Alia z Braavosu,“ odpovedal bez rozmýšľania ser Rodrik.

„Pch, ja som oveľa lepší než ten starý suchár,“ vychvaľoval sa Marillion. „Keby ste našli strieborniak, rád vám to dokážem.“

„Možno mám medenák alebo dva, ale radšej ich hodím do studne, ako by som mal počúvať tvoje zavýjanie,“ odvrkol ser Rodrik. Jeho názory na spevákov boli dobre známe; hudba je pekná vec pre dievčatá, ale nerozumie, prečo by mal zdravý chlapec držať v rukách harfu, keď v nich môže zvierať meč.

„Ten tvoj starý otec je akýsi nevrlý,“ povedal Marillion Catelyn. „Chcel som ti preukázať česť. Zložiť hold tvojej kráse. V skutočnosti som sa narodil nato, aby som spieval kráľom a urodzenému panstvu.“

„Ach, rozumiem,“ prikývla Catelyn. „Počula som, že lord Tully miluje piesne. Akiste si bol aj v Riavokrute.“

„Stokrát,“ odpovedal dôležito spevák. „Vždy mi tam dajú vlastnú komnatu a mladý lord sa ku mne správa ako k bratovi.“

Catelyn sa usmiala a premýšľala, čo by na to povedal Edmure. Istý spevák raz zviedol dievča, ktoré sa mu páčilo; odvtedy trubadúrov nemôže vystáť. „A Zimovres?“ opýtala sa. „Bol si niekedy na severe v Zimovrese?“

„Načo by som ta chodil?“ opýtal sa Marillion. „Tam hore sú len snehové búrky a medvedia koža a Starkovci inú hudbu ako vlčie vytie nepoznajú.“ Uvedomila si, že na opačnom konci miestnosti sa hlučne otvorili dvere.

„Krčmárka,“ ozval sa hlas sluhu za ňou, „máme kone, ktoré potrebujú stajňu, a môj pán lord Lannister požaduje izbu a horúci kúpeľ.“

„Ach, bohovia,“ zalapal po dychu ser Rodrik, skôr než mu v tom Catelyn mohla zabrániť. Prstami mu pevne zovrela predlaktie.

Masha Heddlová sa ukláňala a široko usmievala krvavými perami: „Je mi ľúto, pane, ale máme plno, všetky izby sú obsadené.“

Boli štyria. Starý muž v čiernom odeve Nočnej hliadky, dvaja zbrojnoši… a on, malý a trúfalý ako sám život. „Moji muži sa vyspia vo vašej stajni, a pokiaľ ide o mňa, nepotrebujem žiadnu parádnu komnatu, ako si si nepochybne všimla.“ Na tvári sa mu blysol uštipačný úsmev. „Ak tam bude horieť oheň v kozube a na zemi ležať slamník bez bĺch, budem najspokojnejší človek pod slnkom.“

Masha Heddlová bola nešťastná. „Môj pane, nemám nič, naozaj, blíži sa turnaj, nedá sa nič robiť, ach…“

Tyrion Lannister vytiahol z mešca mincu, vyhodil si ju nad hlavu, chytil ju a znovu vyhodil. Dokonca aj na druhom konci miestnosti, kde sedela Catelyn, bolo vidieť, ako sa zlato leskne.

Od stola sa postavil žoldnier vo vyblednutom modrom plášti. „Ste vítaný v mojej izbe, pane.“

„Tomu hovorím múdry muž,“ povedal Lannister, keď hodil mincu cez miestnosť. Žoldnier ju chytil v letku. „A vie dokonca aj šikovne chytať.“ Trpaslík sa obrátil k Mashi Heddlovej. „Dúfam, že si schopná pripraviť mi jedlo.“

„Čokoľvek chcete, pane, čokoľvek na svete,“ sľubovala krčmárka. Nech sa ním zadusí, pomyslela si Catelyn, ale v duchu videla Brana, ako sa dusí a topí vo vlastnej krvi.

Lannister sa poobzeral. „Moji muži si dajú to, čo ostatní. Dvojité porcie, máme za sebou dlhú cestu. A ja by som si dal pečenú hydinu – kura, kačku, holuba, na tom nezáleží. A do izby mi pošli džbán svojho najlepšieho vína. Budeš večerať so mnou, Yoren?“

„S radosťou, pane,“ odpovedal čierny brat.

Trpaslík sa veľmi nerozhliadal a Catelyn bola rada, že ju od neho delia preplnené lavice, keď Marillion zrazu vyskočil. „Môj pán z Lannisteru!“ zakričal. „Bude mi potešením zabaviť vás pri jedle. Dovoľte, aby som vám zaspieval baladu o veľkom víťazstve vášho otca v Kráľovom prístave!“

„Iba čo by si mi pokazil večeru,“ odvrkol sucho trpaslík. Jeho rôznofarebné oči chvíľu pozorovali speváka, potom sa presunuli ďalej… a všimli si Catelyn. Chvíľku na ňu ohromene pozeral. Odvrátila tvár, ale bolo už neskoro. Trpaslík sa usmieval. „Lady Starková, aké nečakané prekvapenie!“ povedal. „Je mi ľúto, že som vás nezastihol v Zimovrese.“

Marillion na ňu zízal a zmätok v jeho tvári sa premenil na zlosť, keď Catelyn pomaly vstala. Počula, ako ser Rodrik zahrešil. Kiežby sa ten muž zdržal dlhšie na Múre, kiežby…

„Lady… Starková?“ ozvala sa priškrteným hlasom Masha Heddlová.

„Keď som tu nocovala naposledy, bola som ešte Catelyn Tullyová,“ povedala krčmárke. Počula šepot, cítila na sebe zraky všetkých prítomných. Rozhliadla sa po miestnosti, prebehla pohľadom po tvárach rytierov a zbrojnošov a zhlboka sa nadýchla, aby upokojila zúrivý tlkot svojho srdca. Má riskovať? Nemala si to kedy premyslieť, mala len okamih a v ušiach jej zvonil vlastný hlas. „Vy tam v rohu,“ oslovila staršieho muža, ktorého si všimla až teraz. „Máte na pleci vyšitého čierneho netopiera Harrenovej tvrdze, ser?“

Muž sa postavil. „Áno, pani.“

„A je lady Whentová skutočnou a oddanou spojenkyňou môjho otca, lorda Hostera Tullyho z Riavokrutu?“

„Áno,“ odpovedal hrdo muž.

Ser Rodrik mlčky vstal a vytiahol meč z pošvy. Zmok na nich zažmurkal, v očiach sa mu zračil zmätok.

„Červený žrebec bol v Riavokrute vždy vítaný,“ obrátila sa Catelyn k trojici mužov pri ohni. „Môj otec považuje Jonosa Brackena za svojho najstaršieho a najvernejšieho banderiálneho pána.

Trojica ozbrojencov si vymenila neisté pohľady. „Náš pán je mu zaviazaný prísahou,“ pripustil jeden z nich váhavo.

„Závidím vášmu otcovi týchto skvelých priateľov,“ uškrnul sa Lannister, „ale nechápem, o čo vám ide, lady Starková.“

Nevšímala si ho. Obrátila sa k veľkej skupine mužov v modro-sivom. Oni to mohli rozhodnúť, bolo ich viac než dvadsať. „Aj váš erb poznám veľmi dobre: sú to dve veže Freyovcov. Ako sa vodí vášmu dobrému lordovi, páni rytieri?“

Ich kapitán sa postavil. „Lord Walder sa má dobre, ctihodná pani. Má v úmysle znovu sa oženiť na svoje deväťdesiate meniny a vášho otca požiadal, aby ho poctil svojou prítomnosťou na svadbe.“

Tyrion Lannister sa zachichotal. V tej chvíli Catelyn vedela, že vyhrala. „Tento muž prišiel do môjho domu a zosnoval tam úkladnú vraždu môjho syna, sedemročného chlapca,“ oznámila všetkým prítomným s prstom namiereným na Lannistera. Ser Rodrik pristúpil k nej s mečom v ruke. „V mene kráľa Roberta a dobrých pánov, ktorým slúžite, vás vyzývam, aby ste ho zajali a pomohli mi vrátiť sa s ním do Zimovresu, kde počká na kráľovu spravodlivosť.“

Nevedela, čo ju väčšmi uspokojilo – zvuk tucta vytasených mečov, alebo výraz v tvári Tyriona Lannistera.





SANSA


Sansa sa viezla na pobočníkov turnaj so septou Mordanou a Jeyne Poolovou na nosidlách so závesmi zo žltého hodvábu, takého jemného, že cezeň videla. Celý svet bol sfarbený dozlata. Za mestskými hradbami pri rieke postavili stovku šiatrov a prostí ľudia prichádzali v tisícových davoch, aby si pozreli hry. Všetka tá nádhera Sanse vyrážala dych; nablýskané brnenia, obrovské kone odeté do strieborných a zlatých čabrák, výkriky davu, štandardy vejúce vo vetre… a rytieri, predovšetkým rytieri.

„Je to krajšie ako v piesňach,“ šepkala, keď našli miesta, ktoré jej zabezpečil otec medzi urodzenými pánmi a dámami. Sansa si v ten deň obliekla zelené šaty, aby vynikli jej krásne zlatohnedé vlasy, a vedela, že na ňu všetci hľadia a usmievajú sa.

Pozorovala hrdinov z piesní, jeden bol krajší ako druhý. Na kolbišti sa objavilo sedem rytierov Kráľovskej gardy, všetci okrem Jaimeho Lannistera mali na sebe brnenie mliečnej farby a plášte biele ako čerstvo napadnutý sneh. Aj ser Jaime mal biely plášť, ale pod ním žiaril zlatom od hlavy až po päty, s prilbou v tvare levej hlavy a zlatým mečom. Ser Gregor Cleagane, ktorého prezývali Cválajúca hora, sa okolo nich prehnal ako lavína. Sansa si spomenula na lorda Yohna Roycea, ktorý bol pred dvoma rokmi hosťom v Zimovrese. „Jeho brnenie je bronzové a tisícky rokov staré, zdobené rytinami čarovných rún, chrániacich pred zranením,“ pošepla Sansa Jeyne. Septa Mordana ukazovala na lorda Jasona Mallistera v indigovom brnení zdobenom striebrom, s orlími krídlami na prilbe. Na Trojzubci skolil troch Rhaegarových banderiálnych pánov. Dievčatá sa chichotali pri pohľade na bojovného kňaza Thorosa z Myru vo voľnom červenom ornáte a s vyho­lenou hlavou, až kým im septa nepovedala, že kedysi vystúpil na hradby Piky s plamenným mečom v ruke.

Ostatných jazdcov Sansa nepoznala; cudzích rytierov z Prstov, Vyšesadu a z pohorí Dornu; žoldnierov, o ktorých nikto nespieva, či novopečených panošov, mladších synov urodzených pánov a dedičov menej významných rodov. Všetko to boli mladí chlapci, ešte nestihli vykonať nič významné, ale Sansa a Jeyne sa zhodli, že raz ich mená pôjdu z úst do úst v celých Siedmich kráľovstvách. Ser Balon Swann. Lord Bryce Caron z Plání. Dedič Bronzového Yohna, ser Andar Royce a jeho mladší brat ser Robar v postriebrenom plátovom brnení, jemne zdobenom rovnakými starobylými runami, aké chránili aj ich otca. Dvojčatá ser Horas a ser Hobber, ktorým sa na štítoch skveli strapce červeného hrozna v modrom poli, erb rodu Redwynovcov. Patrek Mallister, syn lorda Jasona. Šesť Freyovcov z Blížencov; ser Jared, ser Hosteen, ser Danwell, ser Emmon, ser Theo, ser Perwyn, synovia a vnuci starého lorda Waldera Freya aj jeho nevlastný syn Martyn Rivers.

Jeyne Poolová sa jej zdôverila, že ju desí pohľad na Jalabhara Xho a princa vo vyhnanstve z Letných ostrovov, v plášti zo zelených a purpurových pier našitých na koži čiernej ako noc, ale keď zbadala mladého lorda Berika Dondarriona s vlasmi ako červené zlato a čiernym štítom preťatým bleskom, vyhlásila, že by sa zaňho hneď vydala.

Aj Pes sa mal zúčastniť na turnaji, rovnako ako kráľov brat, pekný lord Renly z Búrkového konca. Jory, Alyn a Harwin nastúpia za Zimovres a za sever. „Jory vyzerá medzi ostatnými ako žobrák,“ vyprskla septa Mordana, keď ho zbadala. Sansa s ňou mohla len súhlasiť. Mal na sebe modrosivé plátové brnenie bez znakov a ornamentov a na pleciach mu visel tenký sivý plášť podobný špinavej handre. Napriek tomu v prvom súboji zhodil zo sedla Horasa Redwyna a v druhom jedného z Freyovcov. V treťom súboji čelil trikrát žoldnierovi menom Lothor Brune, v rovnako nenápadnom brnení ako Jory. Ani jeden nespadol z koňa, ale Brune mal pev­nejšiu ruku a presnejšie údery, a tak ho kráľ vyhlásil za víťaza. Alynovi a Harwinovi sa darilo menej; Harwin spadol z koňa hneď v prvom súboji so serom Merynom z Kráľovskej gardy, zatiaľ čo Alyna vyhodil zo sedla ser Balon Swann.

Zápolenie pokračovalo celý deň až do zotmenia, kopytá veľkých bojových žrebcov neúnavne hriebli v kolbišti, až z neho zostala len rozdupaná zem. Sansa a Jeyne nespočetne veľa ráz jednohlasne zhíkli, keď sa jazdci zrazili a kopije sa rozpadli na triesky, zatiaľ čo prostí ľudia povzbu­dzovali svojich favoritov. Keď nejaký muž spadol, Jeyne si zakryla oči ako vystrašené dievčatko, ale Sansa nebola taká útlocitná. Dáma musí vedieť, ako sa správať na turnaji. Dokonca aj septa Mordana si všimla jej pokoj a uznanlivo prikyvovala.

Kráľovrah jazdil brilantne. Sera Andara Roycea a lorda Brycea Carona z Plání porazil hravo, akoby šiel proti cvičným figurínam, a potom zvíťazil v neľahkom súboji s bielovlasým Barristanom Selmym, ktorý vyhral prvé dve kolá proti mužom mladším o tridsať až štyridsať rokov.

Sandor Clegane a jeho obrovský brat ser Gregor Cválajúca hora boli tiež zjavne nepremožiteľní, zúrivo vyhadzovali zo sedla jedného protivníka za druhým. Najdesivejšia chvíľa dňa nastala v druhom súboji sera Gregora, keď oštepom zasiahol mladého rytiera z Údolia pod nákrčníkom a hrot mu prešiel hrdlom. Mladík bol na mieste mŕtvy. Zrútil sa na zem necelých desať stôp od Sansy. Hrot oštepu sera Gregora sa mu zlomil v krku, odkiaľ pomaly vytekala krv v stále tenších pramienkoch. Jeho brnenie žiarilo novotou; po natiahnutej ruke mu tancoval oheň, keď sa od ocele odrazili slnečné lúče. Potom slnko zakryl oblak a svetlo zmizlo. Plášť mal blankytnej farby oblohy za jasného letného dňa a lem ozdobený mesačnými kosáčikmi; keď doň vsakovala krv, látka tmavla, mesiačiky sa jeden za druhým sfarbili dočervena.

Jeyne Poolová vzlykala tak hystericky, že ju septa Mordana musela nakoniec odviesť, aby sa upokojila, ale Sansa sedela s rukami zloženými v lone a pozorovala celý výjav, zvláštne fascinovaná. Nikdy predtým nevidela umierať človeka. Hovorila si, že by asi tiež mala plakať, ale slzy neprichá­dzali. Možno ich už všetky vyplakala pre Lady a Brana. Pomyslela si, že by to bolo určite iné, keby sa to stalo Jorymu, serovi Rodrikovi alebo otcovi. Mladý rytier v modrom plášti pre ňu nič neznamenal, bol to cudzinec z Údolia Arryn, jeho meno zabudla vo chvíli, keď ho počula. A svet teraz naňho zabudne tiež, uvedomila si, nebudú o ňom skladať piesne. Bolo to smutné.

Keď odniesli telo, na bojisko vbehol chlapec s lopatkou a posypal krv hlinou. Potom sa v zápolení pokračovalo.

Sera Balona Swanna vyhodil zo sedla ser Gregor a lorda Renlyho zasa Pes. Renly z koňa priam vyletel dozadu s nohami vo vzduchu. Keď tresol hlavou o zem, čosi puklo, obecenstvo zatajilo dych, ale bol to iba odlomený kúsok zlatého paroha z prilby. Keď lord Renly vstal, ľudia ho povzbu­dzovali, lebo pekný mladý brat kráľa Roberta bol veľkým favoritom turnaja. S pôvabnou poklonou venoval odlomený hrot svojmu protivníkovi. Pes sa zamračil a šmaril ho do davu, kde sa ľudia začali biť o kúsok zlata, až kým medzi nich neprišiel lord Renly a nenastolil poriadok. Medzitým sa už vrátila aj septa Mordana, sama. Vysvetľovala, že Jeyne prišlo zle, nuž ju od­viedla späť do hradu. Sansa na ňu už aj zabudla.

Neskôr nejaký potulný rytier v šachovnicovom plášti utŕžil hanbu, keď zabil koňa Berica Dondarriona a musel sa vzdať. Lord Beric si osedlal nového koňa, a vzápätí ho z neho zhodil Thoros z Myru. Ser Aron Santagar a Lothor Brune sa stretli trikrát, a bezvýsledne; ser Aron neskôr podľa­hol lordovi Jasonovi Mallisterovi a Brune prehral s mladším synom Yohna Roycea Robarom.

Na konci sa počet rytierov scvrkol na štyroch: Pes a jeho ozrutný brat Gregor, Jaime Lannister Kráľovrah a mladý ser Loras Tyrell, prezývaný Kvetinový rytier.

Ser Loras bol najmladší syn Macea Tyrella, pána Vyšesadu a Strážcu juhu. V šestnástich rokoch bol najmladším účastníkom na kolbišti, a napriek nízkemu veku vyhodil dopoludnia zo sedla troch rytierov Kráľovskej gardy. Sansa nikdy predtým nevidela krajšieho muža. Jeho krásne vypracované smaltované plátové brnenie vyzeralo ako pestrofarebná kytica uvitá z tisícky rozličných kvetov a jeho snehobiely kôň mal čabraku z bielych a červených ruží. Po každom víťazstve si ser Loras sňal prilbu z hlavy, pomaly prešiel popred tribúnu, vytiahol z čabraky jednu bielu ružu a hodil ju nejakej kráske v dave.

V poslednom súboji sa v ten deň stretol s mladším Royceom. Prastaré runy sera Robara veľmi neochránili. Ser Loras mu presekol štít vo dvoje a vyhodil ho zo sedla, na čo Royce s ohlušujúcim rinčaním pristál na zemi. Ležal tam a stonal, kým víťaz obchádzal kolbište. Nakoniec museli zavolať nosidlá, aby nehybného a omráčeného sera Robara odniesli do jeho stanu. Sansa to vôbec nevidela. Mala oči len pre sera Lorasa. Keď jeho biely kôň zastal pred ňou, mala pocit, že sa jej rozskočí srdce.

Iným dievčatám dal biele ruže, ale pre ňu vytiahol červenú. „Milá lady,“ povedal jej, „žiadne víťazstvo nie je ani spolovice také krásne ako vy.“ Sansa si hanblivo zobrala kvet a ohromená Lorasovou galantnosťou sa ne­zmoh­la ani na slovo. Hnedé kadere mu splývali okolo tváre, v očiach mu svietili zlaté plamienky. Vdýchla opojnú vôňu ruže a zvierala ju ešte dlho potom, čo ser Loras odišiel.

Keď konečne zdvihla hlavu, stál pri nej muž a pozeral na ňu. Bol malý, mal koziu briadku, strieborné vlákna vo vlasoch a bol približne vo veku jej otca. „Ty si určite jeho dcéra,“ povedal jej. Mal sivozelené oči, ktoré sa neusmievali, aj keď jeho ústa áno. „Vyzeráš ako Tullyová.“

„Volám sa Sansa Starková,“ odpovedala s nepríjemným pocitom. Muž mal na sebe hrubý plášť s kožušinovým golierom, zopnutý strieborným drozdom, a nenútené spôsoby urodzeného pána, ale nepoznala ho. „Nemala som tú česť zoznámiť sa s vami, pane.“

Septa Mordana pohotovo zasiahla. „Milé dieťa, to je lord Petyr Baelish, člen kráľovej malej rady.“

„Vaša matka bola kedysi mojou kráľovnou krásy,“ pošepol muž. Dych mu voňal mätou. „Máte jej vlasy.“ Pohladil ju po zlatohnedej kučierke a prstami sa pri tom dotkol jej tváre. Potom sa náhle zvrtol a odišiel.

Keď vyšiel mesiac, dav bol zmorený, a tak kráľ vyhlásil, že tri posledné súboje sa odkladajú na dopoludnie nasledujúceho dňa. Kým sa ľudia plní dojmov zo zápolenia rozchádzali a tešili na ďalšie súboje, čo ich čakali na druhý deň, kráľovský dvor sa presunul k rieke, kde sa mala začať hostina. Už niekoľko hodín sa tam pieklo šesť obrovských praturov, pomaly sa otáčali na pevných drevených ražňoch, kuchári ich starostlivo natierali bylinkovým maslom, až mäso prskalo a syčalo. Vonku pred altánkami rozmiestnili lavice a stoly, kde sa kopila steblovka, jahody a čerstvý chlieb.

Sansa a septa Mordana dostali čestné miesta naľavo od pódia, kde sedel sám kráľ s kráľovnou. Keď miesto po ich pravici zaujal princ Joffrey, Sanse stiahlo hrdlo. Nerozprával sa s ňou od tej príšernej udalosti a ona sa bála osloviť ho. Sprvoti si myslela, že ho nenávidí za to, čo urobil Lady, ale keď sa vyplakala, povedala si, že Joffrey za to nemôže, nie naozaj. Na vine je kráľovná, tú bude nenávidieť, ju a Aryu. Nič strašné by sa nestalo, keby tam nebola Arya.

Dnes večer Joffreyho nemohla nenávidieť. Bol neuveriteľne krásny. Mal na sebe tmavomodrý doublet zdobený dvoma radmi zlatých levích hláv a na hlave tenkú čelenku zo zlata a zafírov. Vlasy sa mu tiež leskli ako zlato. Sansa naňho pozrela a zachvela sa, lebo sa bála, že ju bude prehliadať, alebo, čo by bolo ešte horšie, dá jej opäť najavo svoj odpor a pošle ju, uplakanú, preč od stola.

Joffrey sa však na ňu usmial a pobozkal jej ruku, pekný a galantný ako princ z piesní. Povedal: „Ser Loras vie oceniť krásu, spanilá pani.“

„Bol iba láskavý,“ namietla v úsilí pôsobiť skromne a nenútene, hoci jej srdce plesalo od radosti. „Ser Loras je naozajstný rytier. Myslíš, že zajtra zvíťazí, drahý pane?“

„Nie,“ odpovedal Joffrey. „Môj pes ho porazí, alebo možno strýko Jaime. A o niekoľko rokov, keď budem môcť zápoliť aj ja, porazím všetkých do jedného.“ Zdvihol ruku, privolal sluhu s džbánom letného vína s medom a nalial jej. Znepokojene pozrela na septu Mordanu, ale Joffrey sa naklonil a naplnil čašu aj septe, tá prikývla, poďakovala a potom už nepovedala ani slovo.

Sluhovia im dolievali celú noc, ale neskôr si Sansa nespomínala, ani či nápoj vôbec ochutnala. Nepotrebovala ho. Bola opitá čarom noci, z tej ná­dhery a lesku sa jej krútila hlava, uchvátená nádherou, o ktorej snívala celý život a nikdy sa neopovážila dúfať, že ju raz uvidí na vlastné oči. Pred kráľovým altánkom sedeli speváci a napĺňali šero hudbou. Žonglér vyha­dzoval do vzduchu kaskádu horiacich pochodní a kráľov prostoduchý šašo, prostáčik s tvárou okrúhlou ako placka, ktorého všetci volali Mesačný chlapec, tancoval dookola na chodúľoch v strakatom oblečení a zo všetkých prítomných si uťahoval tak zlomyseľne, až Sansa začala uvažovať, či je skutočne slaboduchý. Dokonca aj septa Mordana bola bezmocná; keď nôtil pesničku o najvyššom septonovi, tak sa smiala, že sa obliala vínom.

A Joffrey bol stelesnená galantnosť. So Sansou sa rozprával celú noc, lichotil jej, vysvetľoval vtipy Mesačného chlapca. Sansa sa dala natoľko uniesť, že zabudla na slušné správanie a vôbec si nevšímala septu Mordanu sediacu po jej ľavici.

Služobníctvo ustavične prinášalo ďalšie chody. Hustú krúpovú polievku s divinou. Šaláty zo steblovky, špenátu a sliviek, posypané mletými orechmi. Slimáky na mede a cesnaku. Sansa slimáky nikdy predtým nejedla: Joffrey jej ukázal, ako sa vyberajú z ulity, a prvý sladký kúsok jej sám vložil do úst. Potom prišli úhory čerstvo vylovené z rieky, upečené v hline; princ jej pomohol rozlomiť tvrdú škrupinu o odhaliť krehké biele mäso vnútri. A keď im priniesli mäso pratura, naservíroval jej ho osobne, odrezal kráľovskú porciu zo stehna a s úsmevom jej ju položil na tanier. Podľa jeho pohybov videla, že pravá ruka mu stále robí ťažkosti, ale neponosoval sa.

Neskôr prišiel na rad sladký chlieb, holubie mäso zapekané v cestíčku, pečené jablká so škoricou a citrónové koláčiky s cukrovou polevou, ale Sansa mala už dosť a zvládla len dva malé citrónové koláčiky, lebo tým nikdy neodolala. Práve uvažovala, či si nedá ešte jeden, keď sa kráľ náhle rozkričal.

Kráľ Robert bol s každým chodom hlučnejší. Z času na čas Sansa začula, ako sa smeje alebo vydáva rozkazy, prekrikujúc hudbu a cvendžanie tanierov a príborov, ale sedel dosť ďaleko, takže nič nerozumela.

Teraz ho však počuli všetci. „Nie!“ zaručal a všetkých prehlušil. Sansa zarazene sledovala, ako sa postavil a celý červený sa zaknísal. V ruke držal čašu vína a bol opitý na mol. „Ty mi nebudeš hovoriť, čo mám robiť, žena!“ kričal na kráľovnú Cersei. „Ja som tu kráľ, rozumieš? Ja tu vládnem, a keď hovorím, že zajtra budem bojovať, tak budem bojovať!“

Všetci naňho neveriacky pozerali. Sansa zablúdila pohľadom na sera Barristana, kráľovho brata Renlyho a malého muža, ktorý sa s ňou tak čudne rozprával a dotkol sa jej vlasov, ale nikto sa nemal k činu. Kráľovnina tvár, podobná bledej maske, akoby bola z ľadu. Postavila sa, našuchorila si sukne a bez slova odišla, služobníctvo za ňou.

Jaime Lannister chytil kráľa za plece, ale Robert ho prudko odstrčil. Lannis­ter sa zatackal a spadol. Kráľ sa rozosmial. „Veľký rytier. Ešte stále ťa dokážem poraziť. Nezabúdaj na to, Kráľovrah.“ Bil sa do hrude čašou vykladanou drahými kameňmi a oblial si atlasovú tuniku vínom. „Dajte mi do rúk kladivo a žiadny muž v ríši predo mnou neobstojí!“

Jaime Lannister sa postavil a oprášil sa. „Ako si želáš, výsosť,“ povedal meravo.

Lord Renly podišiel s úsmevom k bratovi. „Rozlial si si víno, Robert. Dovoľ, aby som ti priniesol novú čašu.“

Sansa sa strhla, keď ju Joffrey chytil za plece,. „Je neskoro,“ povedal. Na tvári mal nepríjemný výraz, akoby ju vôbec nevidel. „Chceš sprievod na cestu späť do hradu?“

„Nie,“ odvetila Sansa. Obrátila sa k septe Mordane a s ohromením zistila, že spí s hlavou na stole a zľahka pochrapkáva. „Chcela som povedať… áno, ďakujem, bolo by to veľmi láskavé. Som unavená a vonku je tma. Privítala by som nejakú ochranu.“

Joffrey zakričal: „Pes!“

Sandor Clegane sa vynoril z tieňa, akoby tam stál celý čas. Z brnenia sa prezliekol do červenej vlnenej tuniky s koženou psou hlavou našitou na hrudi. Jeho spálená tvár bola vo svetle fakieľ červená. „Áno, vaša výsosť?“ ozval sa.

„Odveď moju snúbenicu späť do hradu a dohliadni, aby sa jej nič nestalo!“ prikázal mu stroho princ, ani sa s ňou nerozlúčil a odišiel.

Sansa priam cítila, ako si ju Pes premeriava. „Mysleli ste si, že vás odprevadí Joff?“ zasmial sa. Jeho rehot pripomínal vrčanie psov v brlohu. „Tak to sotva.“ Zdvihol ju z lavice. „Poďte, nie ste jediná, kto sa potrebuje vyspať. Veľa som vypil a zajtra možno budem musieť zabiť svojho brata.“ Znovu sa zarehotal.

Sansa sa preľakla a potiahla septu Mordanu za plece v nádeji, že ju zobudí, ale iba čo začala chrápať hlasnejšie. Kráľ Robert sa už stihol odtackať a polovica lavíc sa zrazu vyprázdnila. Hostina sa skončila a s ňou aj krásny sen.

Pes zobral fakľu a svietil im na cestu. Sansa kráčala tesne za ním. Zem bola kamenistá a nerovná; v mihotavom svetle akoby unikala spod nôh. Dívala sa pod nohy a dávala pozor, kam stúpa. Šli pomedzi šiatre, na ktorých viseli štandardy a erby rytierov, a ticho oťažievalo s každým ďalším krokom. Sansa sa bála pozrieť na svojho sprievodcu, ktorý ju desil, ale výchova jej nedovolila byť za nijakých okolností nezdvorilá. Skutočná dáma by si jeho tvár nevšímala. „Dnes bola vaša jazda naozaj pôsobivá, ser Sandor,“ prinútila sa povedať.

Sandor Clegane na ňu vyceril zuby. „Ušetrite si svoje jalové poklony, dievča… aj toho sera. Ja nie som rytier. Kašlem na nich aj na ich prísahy. Môj brat je rytier. Videli ste ho dnes?“

„Áno,“ šepla Sansa roztraseným hlasom. „Bol…“

„Gavalier?“ dokončil za ňu Pes.

Uvedomila si, že sa jej posmieva. „Nikto pred ním neobstál,“ podarilo sa jej vyjachtať a bola na seba hrdá, pretože neklamala.

Sandor Clegane zrazu zastal uprostred tmavého prázdneho priestranstva. Nemala na výber, musela zastať vedľa neho. „Nejaká septa vás dobre vycvičila. Ste ako tie vtáky z Letných ostrovov. Malý pekný hovoriaci vtáčik, čo opakuje všetky milé slovíčka, ktoré ho naučili.“

„To od vás nie je pekné.“ Sansa cítila, ako jej prudko bije srdce. „Desíte ma. Chcem už ísť.“

„Nikto pred ním neobstál,“ zopakoval Pes chrapľavým hlasom. „To je pravda. Pred Gregorom nikdy nikto neobstojí. Ten chlapec dnes, v druhom súboji, to bolo nepekné. Videli ste to, či nie? Blázon, nemal tam čo hľadať. Bez peňazí, bez panošov, nemal mu kto pomôcť s brnením. Ten nákrčník nemal ani poriadne pripnutý. Myslíte si, že Gregor si to nevšimol? Myslíte si, že oštep sera Gregora vystrelil nahor náhodou? Ak tomu veríte, moja pekná, máte hlavu rovnako dutú ako ten vták. Gregorov oštep ide tam, kam Gregor chce. Pozrite sa na mňa. Pozrite sa na mňa!“ Sandor Clegane jej zdvihol bradu medveďou labou. Čupol si pred ňu a posvietil si fakľou do tváre. „Teraz sa pozerajte. Dobre si ma poprezerajte. Určite to chcete. Všimol som si, keď ste odo mňa odvracali zrak na kráľovskej ceste. Dočerta, dívajte sa!“ Zvieral jej bradu ako v oceľovom klepci a hľadel jej rovno do očí. V opitých očiach mu blčal hnev. Nemohla odvrátiť zrak.

Pravú stranu tváre mal vychudnutú, s ostrými lícnymi kosťami a sivým okom pod mohutným oblúkom obočia. Nos mal veľký a zahnutý, riedke tmavé dlhé vlasy začesané nabok, pretože na druhej polovici hlavy žiadne nemal.

Ľavú stranu tváre mal úplne dokaličenú. Po spálenom uchu zostala len diera. Oko mu slúžilo, ale obklopovala ho neprehľadná spleť jaziev, hladké čierne mäso, tvrdé ako koža, mal posiate krátermi a hlbokými brázdami, ktoré sa pri každom pohybe vlhko a červenkasto zaleskli. Dolu na spečenej čeľusti mu prebleskovala kosť.

Sansa sa rozplakala. Pustil ju a zahasil fakľu o zem. „Nepoviete mi nič pekné, dievčatko? Žiadna milá poklona, ktorú vás naučila septa?“ Keď sa nedočkal odpovede, pokračoval: „Väčšina ľudí si myslí, že sa mi to stalo v nejakej bitke. Obliehanie, horiaca veža, nepriateľ s fakľou. Jeden idiot sa ma pýtal, či to bol dračí plameň.“ Zasmial sa o čosi tichšie, ale zatrpknutejšie. „Poviem vám, ako sa mi to stalo, slečinka,“ ozval sa z tmy jeho tieň a naklonil sa k nej tak blízko, že cítila jeho kyslý vínový dych. „Bol som menší než vy, mal som asi šesť, sedem rokov. V dedine, ktorá patrila môjmu otcovi, si otvoril dielňu rezbár, a aby si získal priazeň svojho pána, posielal mu dary. Ten starec vyrábal nádherné hračky. Už sa nepamätám, čo mi poslal, ale ja som túžil po Gregorovom darčeku. Bol to drevený rytier, celý pomaľovaný, každý kĺb jemne vyrezaný a pospájaný pružinkami, takže sa s ním dalo bojovať. Gregor je o päť rokov starší, hračka ho nezaujímala, bol už panoš vysoký takmer šesť stôp a silný ako býk. Tak som si zobral jeho rytiera, ale, namojveru, žiadnu radosť mi nepriniesol. Celý čas som sa bál a nakoniec ma s ním prichytil. V miestnosti bol železný kôš s uhlím, v ktorom horel oheň. Gregor nepovedal ani slovo, len ma chytil pod pazuchami, pritlačil k horiacim uhlíkom a držal ma tam, vrieskal som ako zmyslov zbavený. Videli ste, aký je silný. Aj vtedy ho odo mňa museli odtrhnúť traja muži. Septoni kážu o siedmich peklách. Čo o nich vedia? Len človek, ktorého zničil oheň, vie, aké je peklo v skutočnosti.

Otec potom všetkým hovoril, že sa mi chytila posteľná bielizeň, a majstri mi začali natierať rany olejmi. Olejmi! Aj Gregor sa dočkal svojho oleja. O štyri roky neskôr ho pomazali siedmimi olejmi, odriekal rytiersku prísahu a Rhaegar Targaryen ho pasoval mečom na pleci a povedal: ,Vstaň, ser Gregor.‘“

Chrapľavý hlas zmĺkol. Ticho čupel pred ňou, ťažkopádna čierna silueta, črtajúca sa na pozadí noci, ukrytá pred jej zrakom. Sansa pocítila jeho prerývaný dych. A zaplavila ju ľútosť. Strach, čo z neho mala, sa vytratil nevedno kam.

Ticho sa predlžovalo a znovu sa začala báť, ale tentoraz sa bála skôr oňho ako o seba. Nahmatala veľké plece. „On nie je pravý rytier,“ hlesla.

Pes zaklonil hlavu a zarehotal sa. Sansa sa zatackala a cúvla, ale chytil ju za ruku. „Nie,“ zahučal, „nie, vtáčatko, nie je pravý rytier.“

Cestou do mesta už Sandor Clegane neprehovoril ani slovo. Odviedol ju ku kočom, kočišovi povedal, aby ju odviezol späť do Červenej bašty, a vy­liezol hore za ňou. V tichu prešli Kráľovou bránou a osvetlenými ulicami mesta. Otvoril jej bočnú bránu a odviedol ju do hradu. V spálenej tvári mu šklbalo, pohľad mal zadumaný, a keď vychádzali po schodoch do veže, šiel o krok za ňou. Oprevadil ju až k jej komnate.

„Ďakujem vám, pane,“ povedala nesmelo Sansa.

Pes ju chytil za plece a sklonil sa k nej. „To, čo som vám dnes v noci porozprával…“ varoval ju drsnejším hlasom než zvyčajne. „Ak to vytárate Joffreymu… sestre, otcovi… hocikomu…“

„Nič nepoviem,“ šepla Sansa. „Sľubujem.“

To mu nestačilo. „Ak to vytáraš,“ zakončil, „zabijem ťa.“





EDDARD


Poslednú stráž som pri ňom držal ja,“ povedal ser Barristan Selmy, keď pozreli na telo vo voze. „Nemal vraj nikoho, iba matku v Údolí.“

V bledom svetle úsvitu vyzeral mladý rytier pokojne, akoby spal. Predtým nebol pekný, ale smrť mu vyhladila hrubé črty a tiché sestry ho obliekli do jeho najlepšej zamatovej tuniky s vysokým golierom, aby zakryli ranu od oštepu na krku. Eddard Stark sa mu pozrel do tváre a v duchu sa pýtal, či ten chlapec zomrel kvôli nemu. Lannisterov banderiálny pán ho zabil, skôr než sa s ním Ned stihol porozprávať; bola to len náhoda? To sa zrejme už nikdy nedozvie.

„Hugh bol štyri roky panošom Jona Arryna,“ pokračoval Selmy. „Skôr než kráľ odišiel na sever, pasoval ho za rytiera. Na Jonovu pamiatku. Ten chlapec po tom veľmi túžil, ale obávam sa, že na to ešte nebol pripravený.“

Ned v poslednú noc takmer oka nezažmúril a na svoj vek sa cítil príliš unavený. „Nikto z nás nie je nikdy pripravený,“ povedal.

„Na rytiersky stav?“

„Na smrť.“ Ned zakryl chlapca zakrvaveným modrým plášťom, lemovaným kosáčikmi mesiacov. Keď sa jeho matka opýta, prečo je jej syn mŕtvy, uvažoval, povedia jej, že musel bojovať v turnaji na počesť kráľovho poboční­ka Eddarda Starka. „Toto bolo zbytočné. Vojna predsa nie je hra.“ Ned sa obrátil k žene, čo stála pri voze v sivom habite, s tvárou zakrytou až po oči. Tiché sestry pripravovali mŕtvych do hrobu a pohľad do tváre smrti prinášal len málo radosti. „Brnenie pošlite do Údolia. Jeho matka ho určite bude chcieť.“

„Má cenu dobrých pár strieborniakov,“ namietol ser Barristan. „Chlapec si ho dal ukuť na tento turnaj. Jednoduchá, ale poctivá robota. Ktovie, či sa vôbec stihol vyrovnať s kováčom.“

„Zaplatil včera, pane, a viac než dosť,“ odpovedal Ned. Tichej sestre prikázal: „Pošlite brnenie jeho matke. S kováčom sa vyrovnám sám.“ Sestra sklonila hlavu.

Potom ser Barristan odišiel spolu s Nedom do kráľovho šiatra. Tábor začínal ožívať. Nad ohniskami syčali a prskali tučné klobásy a vzduchom sa niesla korenistá vôňa cesnaku a papriky. Mladí panoši si plnili svoje povinnosti a ich páni sa prebúdzali, zívali a naťahovali, vítajúc deň. Sluha, ktorý niesol pod pazuchou hus, pokľakol, keď ich zbadal. „Páni,“ hlesol, hus natiahla krk a uštipla ho do prstov. Štíty vystavené pred stanmi oznamovali, kto v nich býva: strieborný orol Morskej pevnosti, sláviky Brycea Carona, strapec hrozna Redwynovcov, strakatý diviak, červený vôl, horiaci strom, biely baran, trojitá špirála, purpurový jednorožec, tancujúce dievča, čierna zmija, dve veže, bielobradý výr a ako posledné snehobiele erby Kráľovskej gardy, čo žiarili ako ranné zore.

„Kráľ sa dnes hodlá osobne zapojiť do melee,“ povedal ser Barristan, keď prechádzali okolo štítu sera Merryna, ktorého maľbu hyzdila hlboká ryha po oštepe, čo sera Lorasa vyhodil zo sedla.

„Áno,“ prikývol Ned zachmúrene. Jory ho prišiel v noci zobudiť, aby mu tú správu povedal osobne. Nečudo, že sa poriadne nevyspal.

Ser Barristan sa tváril ustarostene. „Hovorí sa, že čaro noci ráno pominie a čo vzíde z vína, na to sa v rannom svetle zabudne.“

„To je pravda,“ prikývol Ned, „ale nie o Robertovi.“ Ostatní muži možno zabúdali na reči, ktoré viedli v opitosti, ale Robert Baratheon si ich bude pamätať, a kým si ich pamätá, nikdy neustúpi.

Kráľov šiator stál pri vode a ranná hmla stúpajúca z rieky ho ovenčila sivým oparom. Bol zo zlatého hodvábu, bola to najväčšia a najúchvatnejšia stavba v celom tábore. Vonku pred vchodom stálo vystavené Robertovo vojnové kladivo vedľa obrovského železného štítu s erbom korunovaného jeleňa rodu Baratheonovcov.

Ned dúfal, že kráľa nájde v opileckom spánku, ale nemal šťastie. Robert popíjal pivo z vylešteného rohu a svoju nespokojnosť si vybíjal na dvoch mladých panošoch, ktorí sa mu snažili obliecť brnenie. „Vaša výsosť,“ hovoril jeden s plačom na krajíčku, „je pritesné, nejde to.“ Trápil sa s ná­krč­níkom, ktorý sa snažil pripnúť na kráľov hrubý krk, ale spadol mu na zem.

„Do siedmich pekiel!“ zahrešil Robert. „Vari sa mám obliecť sám? Za­srani nešikovní! Zdvihni to! Nestoj tu a nezízaj, Lancel, zdvihni to!“

Chlapec sa strhol a kráľ si všimol, že má spoločnosť. „Len sa pozri na tých hlupákov, Ned. Moja žena trvala na tom, aby som si zobral za panošov týchto dvoch, ale sú úplne nepoužiteľní. Nevedia ani poriadne navliecť človeku brnenie. A vraj panoši! Obyčajní pastieri svíň, navlečení do hodvábu.“

Nedovi stačil jediný pohľad, a hneď vedel, v čom je problém. „Tí chlapci za to nemôžu,“ povedal kráľovi. „Si do toho brnenia príliš tučný.“

Robert Baratheon sa schuti napil, prázdny roh hodil na kožušiny, kde predtým spal, utrel si ústa chrbtom ruky a zamračene odsekol: „Tučný? Tučný, hovoríš? Takto sa opovažuješ rozprávať so svojím kráľom?“ Zrazu sa hlučne rozosmial. „Bodaj ťa, Ned, prečo musíš mať vždy pravdu?“

Panoši sa nervózne usmievali, až kým sa k ním kráľ neobrátil. „Vy. Áno, vy dvaja. Počuli ste pobočníka. Kráľ sa do brnenia nezmestí. Choďte po sera Arona Santagara a povedzte mu, že potrebujem nadstaviť kyrys. Už aj! Na čo čakáte?“

Chlapci sa potkýnali o seba, keď sa snažili čo najrýchlejšie vybehnúť zo stanu. Robertovi sa podarilo zachovať si vážny výraz, až kým neodišli. Potom sa zvalil do kresla a natriasal sa od smiechu.

Ser Barristan Selmy sa smial s ním. Dokonca aj Eddard sa zmohol na úsmev. Na um mu však zišli neveselšie myšlienky. Nemohol si nevšimnúť dvoch panošov, pekných svetlovlasých a dobre stavaných chlapcov. Jeden, v Sansinom veku, mal dlhé zlaté kučery; druhý, asi pätnásťročný, vlasy pieskovej farby, náznak fúzikov a smaragdovozelené oči ako kráľovná.

„Kiežby som mohol byť s nimi, aby som videl, ako sa Santagar zatvári,“ povedal Robert. „Dúfam, že bude mať toľko rozumu, aby ich poslal za niekým iným. Nech behajú aj celý deň!“

„Tí dvaja,“ začal Ned, „sú Lannisterovci?“

Robert prikývol a utrel si slzy z očí. „Bratanci. Synovia brata lorda Tywina. Jedného z tých mŕtvych. Alebo možno živých, keď sa nad tým zamyslím. Nepamätám sa. Moja žena pochádza z početnej rodiny, Ned.“

A veľmi ambicióznej, pomyslel si Ned. Proti panošom nemal nič, ale znepokojoval ho pohľad na Roberta obklopeného kráľovninými ľuďmi vo dne v noci. Zdalo sa, že lannisterovská túžba po úradoch a poctách nepozná hranice. „Vraj si sa včera večer pohádal s kráľovnou.“

Robert zvážnel. „Tá ženská mi nedovolí bojovať v melee. Teraz trucu­je na hrade, bodaj by ju Iní vzali. Tvoja sestra by ma nikdy takto nezahanbila.“

„Nepoznal si ju tak dobre ako ja,“ namietol Ned. „Videl si len jej krásu, nie železnú vôľu, čo sa pod ňou skrývala. Aj ona by ti povedala, že v melee nemáš čo hľadať.“

„Už aj ty?“ Robert sa zamračil. „Si suchár, Stark. Pridlho si bol na severe, všetka šťava v tvojom tele zmrzla. Ale vo mne stále vrie.“ Na potvrdenie svojich slov sa udrel do hrude.

„Ty si kráľ,“ pripomenul mu Ned.

„Sedím na tom prekliatom železnom tróne, pretože musím. Znamená to azda, že nemám rovnaké potreby a túžby ako ostatní muži? Trochu vína, nejaké to dievča pištiace v posteli, konský chrbát pod zadkom? Do siedmich pekiel, Ned, mám chuť niekoho udrieť.“

„Výsosť,“ ozval sa ser Barristan Selmy, „nepatrí sa, aby sa kráľ zúčastňoval na turnaji. Nebol by to spravodlivý súboj. Kto by sa vás odvážil udrieť?“

Zdalo sa, že Robert je úprimne zmätený. „Predsa všetci do siedmich pekiel! Keď budú môcť. A posledný, čo sa udrží na nohách…“

„… budeš ty,“ dopovedal zaňho Ned. Okamžite pochopil, že Selmy trafil do čierneho. Nebezpečenstvá takého hromadného súboja boli pre Roberta len potešením, ale toto sa dotklo jeho pýchy. „Ser Barristan má pravdu. Ani jeden muž v Siedmich kráľovstvách by neriskoval, že upadne do nemilosti, lebo ti ublížil.“

Kráľ sa postavil, v tvári celý červený. „Chceš mi povedať, že tí hlúpi zbabelci by ma nechali vyhrať?“

„Trúfam si to tvrdiť s absolútnou istotou,“ odpovedal Ned a ser Barristan Selmy mlčky prikývol.

Robert chvíľu od zlosti nevedel nájsť slová. Dlhými krokmi prešiel cez stan, prudko sa zvrtol a zamieril naspäť, tvár potemnená od hnevu. Zdvihol kyrys zo zeme a v nemej zúrivosti ho hodil do Barristana Selmyho. Starý rytier sa uhol. „Von!“ zreval nakoniec Robert mrazivým hlasom. „Von, skôr než vás zabijem!“

Ser Barristan sa chvatne vzdialil. Ned sa chcel pobrať za ním, keď naňho kráľ zakričal: „Ty nie, Ned!“

Ned sa obrátil. Robert zdvihol roh z kožušín, nalial doň pivo zo súdka v kúte a strčil mu ho do ruky. „Pi!“ rozkázal stroho.

„Nie som smädný…“

„Pi! Prikazuje ti to tvoj kráľ.“

Ned si zobral roh a napil sa. Silné čierne pivo ho štípalo v očiach.

Robert si znovu sadol. „Do siedmich pekiel, Ned Stark! Teba a Jona Arryna som mal vždy rád. Čo mi to robíte? Jeden z vás mal byť kráľom, ty alebo Jon.“

„Tebe náleží nárok na trón, výsosť.“

„Povedal som, že máš piť, a nie mi protirečiť. Keď si ma už spravil kráľom, mal by si mať aspoň toľko úcty, že počúvaš, keď hovorím, doparoma! Pozri na mňa, Ned. Pozri, čo so mnou urobilo kraľovanie. Bohovia, nezmestím sa do brnenia. Ako sa to mohlo stať?“

„Robert…“

„Pi a neodvrávaj, keď hovorí kráľ. Prisahám, nikdy som nebol taký plný života ako vtedy, keď som o tento trón bojoval, ani taký unavený ako teraz, keď som ho dostal. A Cersei… Za ňu by som sa mal poďakovať Jonovi. Nechcel som sa ženiť, potom ako som prišiel o Lyannu, ale Jon Arryn hovoril, že ríša potrebuje dediča. Cersei Lannisterová bude dobrá partia, povedal mi, pripúta ku mne lorda Tywina, keby sa Viserys Targaryen niekedy pokúsil získať naspäť trón svojho otca.“ Kráľ pokrútil hlavou. „Mal som toho starca rád, prisahám, ale teraz si myslím, že bol väčší blázon ako Mesačný chlapec. Ach, Cersei je príjemná na pohľad, to nepopieram, ale chladná… ako si len stráži svoju šušku, myslel by si si, že tam má ukryté všetko zlato z Casterlyho skaly. Hej, daj mi to pivo, aj tak ho nepiješ.“ Zobral si roh, obrátil ho hore dnom, odgrgol si, utrel si ústa. „Je mi ľúto tvojho dievčaťa, Ned. Naozaj. Chcem povedať, jej vlka. Môj syn klamal, dal by som na to krk. Môj syn… Ty svoje deti miluješ, však?“

„Z celého srdca,“ odpovedal Ned.

„Prezradím ti tajomstvo, Ned. Neraz snívam o tom, že sa vzdám trónu. Odplávam na lodi do Slobodných miest so svojím koňom a kladivom a zvyšok života prežijem s cundrami a v súbojoch, pretože nato som sa narodil. Žoldniersky kráľ, trubadúri by ma zbožňovali. Vieš, prečo to nemôžem spraviť? Lebo si predstavím, ako Joffrey sedí na tróne a Cersei stojí za ním a našepkáva mu. Môj syn. Ako som mohol splodiť takého syna, Ned?“

„Je to ešte chlapec,“ povedal zarazene Ned. Nemal princa Joffreyho rád, ale v Robertovom hlase počul bolesť. „Čo si už zabudol, aký divý si býval v jeho veku?“

„Mňa by netrápilo, keby bol divý, Ned. Nepoznáš ho tak ako ja.“ Povzdychol si a pokrútil hlavou. „Ach, možno máš pravdu. Jon bol zo mňa často zúfalý, a napriek tomu zo mňa vyrástol dobrý kráľ.“ Keď Ned nič nepovedal, Robert naňho pozrel a zamračil sa. „Teraz môžeš prehovoriť a súhlasiť so mnou.“

„Výsosť…“ začal opatrne Ned.

Robert ho buchol do chrbta. „No tak, povedz mi, že som lepší kráľ ako Aerys, a máš to z krku. Ty si nikdy nevedel klamať ani pre lásku, ani pre česť, Ned Stark. Ešte nie som taký starý, a teraz, keď si už tu, všetko bude inak. O našej vláde sa ešte bude spievať a Lannisterovci nech idú do pe­kiel. Cítim slaninu. Čo myslíš, kto bude dnes šampión? Videl si toho Tyrellovho chlapca? Toho Kvetinového rytiera. To je syn, na akého môže byť otec hrdý. Na poslednom turnaji zhodil zo sedla Kráľovraha. Spadol na tú svoju zlatú riť – mal si vidieť, ako sa tvárila Cersei. Smial som sa, až ma brucho bolelo. Renly hovorí, že ten chlapec má sestru, štrnásťročnú pannu, pôvabnú ako ranný úsvit…“

Pri stole na brehu rieky si dali raňajky: čierny chlieb, varené husacie vajcia a rybu pečenú na cibuli a slanine. Kráľov smútok sa rozplynul s rannou hmlou a o chvíľu už Robert jedol pomaranč a spomínal na rána na Orľom hniezde, keď boli malí. „… dal Jonovi sud pomarančov, pamätáš sa? Lenže boli zhnité, a tak som svoj zahodil a trafil som Dacksa rovno do nosa. Spomínaš si na toho Redfortovho poďobaného panoša? Hodil do mňa jeden pomaranč, a kým Jon stihol zasiahnuť, lietali pomaranče po celej Vysokej sieni.“ Smial sa, a dokonca aj Ned sa pri tých spomienkach usmieval.

Toto je chlapec, s ktorým som vyrastal, pomyslel si; toto je Robert Ba­ratheon, ktorého som poznal a miloval. Keby bol schopný dokázať, že Lannisterovci stoja za útokom na Brana a že dali zavraždiť Jona Arryna, počúval by ho. Potom by Cersei padla a Kráľovrah spolu s ňou, a ak by sa lord Tywin na západe rozhodol povstať, Robert by ho zničil, tak ako zničil Rhaegara Targaryena na Trojzubci. Všetko to videl jasne pred sebou.

Raňajky mu chutili, ako mu už dlho nič nechutilo, a zrazu sa usmieval ľahšie a častejšie, teda až kým nenastal čas turnaja.

Ned s kráľom kráčali ku kolbišťu. Sanse sľúbil, že záverečné súboje si pozrú spolu; septe Mordane dnes nebolo dobre a Sansa nechcela o nič prísť. Keď odprevadil Roberta na jeho miesto, všimol si, že Cersei Lannisterová sa nedostavila; jej kreslo vedľa kráľa bolo prázdne. Aj toto dávalo Nedovi nádej.

Pretlačil sa k dcére a našiel ju vo chvíli, keď zvuk horských rohov oznámil začiatok prvého súboja. Sansa bola natoľko zaujatá dianím naokolo, že si jeho príchod takmer nevšimla.

Prvý sa objavil Sandor Clegane. Na tmavosivom brnení mal olivovozelený plášť. Ten plášť a prilba v tvare psej hlavy boli jeho jedinou ozdobou.

„Sto zlatých drakov na Kráľovraha!“ zvolal Malíček, keď na kolbište vyšiel Jaime Lannister na štíhlom hnedákovi. Kôň mal na sebe čabraku z pozlátených kovových krúžkov a sám jazdec sa leskol a trblietal od hlavy až po päty. Dokonca aj kopiju mal vyrobenú z dreva zlato­stromu z Letných ostrovov.

„Beriem!“ zakričal naňho lord Renly. „Pes má dnes ráno hladný pohľad.“

„Aj hladný pes si dvakrát rozmyslí, či zahryzne do ruky, ktorá ho kŕmi!“ zavolal sucho Malíček.

Sandor Clegane si s hlasným cvaknutím spustil priezor a zaujal bojový postoj. Ser Jaime poslal vzdušný bozk nejakej žene z ľudu, jemne si spustil priezor a prešiel na koniec arény. Obaja muži sa chopili kopijí.

Nedovi by sa najviac páčilo, keby obaja prehrali, ale Sansa všetko sledovala s dychtivým leskom v očiach. Kone vyrazili cvalom proti sebe a narýchlo postavené hľadisko sa zatriaslo. Pes sa pri jazde predklonil, ale Jaime sa tesne pred zrážkou obratne posunul v sedle. Hrot Cleganovej kopije sa neškodne obtrel o zlatý štít so znakom leva, zatiaľ čo jeho štít protivníkova kopija zasiahla naplno. Drevo sa rozštiepilo, Pes sa zaknísal a zo všetkých síl sa snažil udržať v sedle. Sansa zatajila dych. Z davu sa ozvali nesúrodé výkriky.

„Už rozmýšľam, ako miniem tvoje peniaze!“ zakričal Malíček na lorda Renlyho.

Psovi sa len tak-tak podarilo udržať v sedle. Prudko otočil koňa a prešiel na koniec kolbišťa, aby sa pripravil na druhý útok. Jaime Lannister odhodil zlomenú kopiju, zobral si novú a žartoval pritom so svojím panošom. Pes popchol koňa do cvalu. Lannister mu vyšiel naproti. Keď sa Jaime posunul v sedle, Sandor Clegane sa pohol zároveň s ním. Obe kopije sa zlomili, a skôr než triesky dopadli na zem, plnokrvný hnedák klusal preč bez jazdca pohľadať trs trávy, zatiaľ čo ser Jaime Lannister sa váľal dokrkvaný v prachu.

„Vedela som, že Pes vyhrá,“ vyhlásila Sansa.

Malíček to začul. „Ak viete, kto vyhrá druhý zápas, povedzte to skôr, než ma lord Renly úplne ošklbe.“

Ned sa usmial.

„Škoda, že tu s nami nie je Zmok,“ poznamenal lord Renly. „Vyhral by som dvakrát toľko.“

Jaime Lannister sa postavil, ale jeho vyzdobená prilba v tvare levej hlavy sa pri páde skrútila a preliačila, takže si ju teraz nevedel zložiť. Ľudia naňho ukazovali a pokrikovali, dámy a páni sa snažili potlačiť chichot a nad tým sa ozýval burácavý smiech kráľa Roberta. Nakoniec museli slepého a tackajúceho Leva Lannistera odviesť ku kováčovi.

Medzitým zaujal ser Gregor Clegane bojový postoj na začiatku kolbišťa. Bol obrovský, väčšieho muža Eddard Stark v živote nevidel. Robert Ba­ratheon a jeho bratia boli veľkí muži, rovnako ako Pes, a v Zimovrese na severe býval slaboduchý chlapec menom Hodor, pri ktorom všetci vyzerali ako trpaslíci, ale tento rytier, ktorého prezývali Cválajúca hora, by prevýšil dokonca aj Hodora. Mal takmer osem stôp, širočizné plecia a ruky hrubé ako kmene mladých stromov. Jeho žrebec pôsobil pri ňom ako poník a kopija, ktorú niesol, ako porisko na metlu.

Na rozdiel od svojho brata ser Gregor nežil na dvore. Bol samotár, iba zriedka opustil vlastné panstvo, hádam len kvôli vojnám a turnajom. Keď padol Kráľov prístav, bol s lordom Tywinom. Bol vtedy čerstvo pasovaný sedemnásťročný rytier, už vtedy vynikal svojou ozrutnosťou a neskrotnou divosťou. Podaktorí hovorili, že práve Gregor roztrieskal malému princovi Aegonovi Targaryenovi lebku o stenu, a šepkalo sa, že potom jeho matku dornskú princeznú Eliu znásilnil a prebodol mečom. Samozrejme, toto všetko sa povrávalo iba za Gregorovým obrovským chrbtom.

Ned Stark si nespomínal, že by s týmto mužom niekedy hovoril, hoci s ním Gregor bojoval počas povstania Balona Greyjoya, ale vtedy bol len jeden z tisícky rytierov. Znepokojene ho pozoroval. Zriedkakedy veril klebetám, ale chýry, čo sa trúsili o serovi Gregorovi, boli viac než zlovestné. Čoskoro sa mal tretíkrát ženiť a šírili sa temné príbehy o smrti jeho prvých dvoch manželiek. Hovorilo sa, že jeho pevnosť je pochmúrne miesto a služobníctvo tam mizne zo dňa na deň, dokonca aj psy sa boja vojsť do rytierskej sály. A bola tu ešte jeho sestra, tá zomrela za zvláštnych okolností, keď bola veľmi mladá, ako aj oheň, čo znetvoril tvár jeho brata, a nehoda na poľovačke, pri ktorej im zahynul otec. Gregor zdedil pevnosť, zlato a rodinné pozemky. Jeho mladší brat Sandor odišiel ešte v ten deň, aby zložil prísahu vernosti Lannisterovcom a vstúpil do ich služieb, a údajne sa odvtedy domov nikdy nevrátil, dokonca ani na návštevu.

Keď do arény vošiel Kvetinový rytier, dav zašumel a Ned počul, ako Sansa šepla: „Ach, ten je krásny.“ Ser Loras Tyrell bol štíhly ako mladý strom a zaodetý v rozprávkovom striebornom brnení vyleštenom do oslepujúceho lesku, zdobenom rytinami čiernych popínavých rastlín a maličkých nezábudiek. V rovnakej chvíli ako Ned si aj neurodzení ľudia uvedomili, že modrú na kvetinách vytvárajú zafíry, a z tisícky hrdiel sa vzniesol obdivný povzdych. Na pleciach visel chlapcovi ťažký nariasený plášť. Bol z nezábudiek, zo stoviek živých kvetov všitých do vlneného podkladu.

Kôň bol rovnako štíhly ako jazdec, bola to nádherná sivá kobyla, zrodená pre rýchlosť. Keď žrebec sera Gregora zacítil jej pach, zaerdžal. Chlapec z Vyšesadu spravil akýsi pohyb nohami a kobylka odskočila nabok ladne ako tanečnica. Sansa potiahla Neda za rukáv. „Otec, nedovoľte, aby mu ser Gregor ublížil,“ povedala. Ned videl, že má so sebou ružu, ktorú jej ser Loras daroval včera. Aj o tom mu Jory v noci povedal.

„Toto sú turnajové oštepy,“ vysvetľoval dcére. „Robia ich tak, aby sa pri náraze rozpadli a nikomu sa nič nestalo.“ A predsa si navzdory svojej vôli spomenul na mŕtveho chlapca ležiaceho na voze v plášti lemovanom kosáčikmi mesiaca a tie slová mu náhle zhorkli v hrdle.

Ser Gregor horko-ťažko udržal svojho koňa. Žrebec erdžal, hrabal kopytami a potriasal hrivou. Jazdec prudko kopol zviera ostrohami do slabín. Kôň sa vzopäl na zadné a takmer ho vyhodil zo sedla.

Kvetinový rytier pozdravil kráľa, odcválal na koniec kolbišťa a nachystal si kopiju. Bol pripravený. Ser Gregor nakoniec upokojil svojho žrebca a zaujal pozíciu. A zrazu sa to začalo. Gregorov žrebec prudko vyštartoval, divo sa vrhol dopredu, zatiaľ čo kobyla sa rozbehla hladko a ladne. Ser Gregor zdvihol štít, zároveň sa snažil zvládnuť kopiju a udržať koňa rovno, a zrazu bol Loras Tyrell pri ňom, namieril hrot kopije na to správne mies­-to a v ďalšej sekunde Hora padal na zem. Bol taký obrovský, že stiahol so sebou aj koňa.

Ned počul výkriky, povzbudzovanie, pískanie, neveriace povzdychy, vzrušený šepot, a ponad to všetko sa niesol Psov chrapľavý, zadŕhavý smiech. Kvetinový rytier zastavil kobylu na konci kolbišťa. Nemal ani len zlome­nú kopiju. Zdvihol si priezor, usmial sa a zafíry na jeho brnení sa zaligotali v slnečnom svetle. Dav bol nadšený.

Uprostred bojiska sa ser Gregor Clegane vyhrabal spod koňa a s námahou sa postavil. Zložil si prilbu a hodil ju na zem. Tvár mu potemnela hnevom a vlasy spadli do očí. „Môj meč!“ zrúkol na svojho panoša a chlapec sa k nemu rozbehol. Medzitým sa postavil aj kôň.

Gregor Clegane ho zabil jediným prudkým úderom, zvieraťu takmer odsekol hlavu. Oslavné výkriky sa zmenili na výkriky hrôzy. Kôň klesol na kolená, a keď umieral, žalostne erdžal. Vtedy však už ser Gregor kráčal cez arénu k serovi Lorasovi Tyrellovi so zakrvaveným mečom v ruke. „Zastavte ho!“ zreval Ned, ale jeho slová zanikli v kriku davu. Kričali aj všetci ostatní a Sansa plakala.

Všetko sa udialo neuveriteľne rýchlo. Kvetinový rytier tiež zavolal, aby mu doniesli meč, ale ser Gregor odstrčil jeho panoša a chytil kobylu za uzdu. Kôň zacítil pach krvi a vzopäl sa. Loras Tyrell sa len-len že udržal v sedle. Ser Gregor prudko mávol mečom, ktorý držal v oboch rukách, zasiahol chlapca do hrude a zhodil ho z koňa. Kobyla v panike utiekla a ser Loras zostal zdesený ležať na zemi. Ale keď Gregor zdvihol meč, aby chlapcovi zasadil smrteľný úder, chrapľavý hlas ho varoval: „Nechaj ho!“ a ruka v oceľovej rukavici ho odtiahla.

Hora sa v nemej zúrivosti otočil a sekol dlhým mečom z celej sily vo vražednom výpade, Pes však úder odrazil a nekonečne dlho tam obaja bratia stáli a zrážali meče, kým omráčeného sera Lorasa Tyrella odvádzali do bezpečia. Ned videl, ako ser Gregor trikrát zúrivo namieril na prilbu v tvare psa, ale Sandor ani raz nesekol do nechránenej bratovej tváre.

Všetko ukončil kráľov hlas… Kráľov hlas a dvadsať ozbrojených mužov. Jon Arryn im hovorieval, že veliteľ potrebuje v boji mocný hlas, a Robert dokázal, že ho má, už vtedy na Trojzubci. Svoj hlas využil aj dnes. „PRE­STAŇTE S TÝM ŠIALENSTVOM!“ zahrmel. „V MENE KRÁĽA!“

Pes pokľakol. Vzduch preťal posledný úder sera Gregora a rytier sa konečne spamätal. Pustil meč a zachmúrene pozrel na Roberta obklopeného Kráľovskou gardou a tuctom ďalších rytierov a stráží. Bez slova sa obrátil, prešiel okolo Barristana Selmyho a opustil arénu. „Nechajte ho,“ povedal Robert, a zrazu bolo po všetkom.

„Pes teda vyhral?“ opýtala sa Sansa Neda.

„Nie,“ odpovedal jej. „Ešte bude posledný súboj medzi Psom a Kvetinovým rytierom.“

Ale Sansa mala predsa len pravdu. O chvíľu sa ser Loras Tyrell vrátil do kolbišťa v jednoduchom plátennom doublete a Sandorovi Cleganovi povedal: „Vďačím vám za svoj život. Tento deň patrí vám, ser.“

„Ja nie som žiadny ser,“ odpovedal Pes, ale prijal víťazstvo aj mešec pre šampióna, a vari prvý raz v živote aj priazeň prostého ľudu. Zdravili ho a volali mu na slávu, keď odchádzal z arény, aby sa vrátil do svojho šiatra.

Keď Ned kráčal so Sansou k aréne lukostrelcov, pripojil sa k nim Malíček, lord Renly a pár ďalších. „Tyrell mal vedieť, že jeho kobyla sa hára,“ povedal Malíček. „Prisahal by som, že si to celé naplánoval. Gregor mal vždy slabosť pre veľkých neposlušných žrebcov, ktoré majú v sebe viac ohňa ako rozumu.“ Tá predstava ho zjavne pobavila.

Nepobavila však sera Barristana Selmyho. „V trikoch nie je žiadna česť,“ škrobene vyhlásil starý muž.

V to popoludnie chlapec menom Anguy, obyčajný mládenec bez erbu z Dornských plání, porazil v lukostreľbe sera Balona Swanna a Jalabhara Xhoa o sto krokov, potom čo všetci ostatní vypadli v streľbe na kratšie vzdia­lenosti. Ned poslal Alyna, aby ho našiel, a ponúkol mu miesto v po­boč­níkovej stráži, ale chlapec sa dal opiť vínom, víťazstvom a bohatstvom, o akom sa mu ani nesnívalo, a ponuku odmietol.

Potom sa celé tri hodiny bojovalo v melee. Zúčastnilo sa na ňom takmer štyridsať mužov, žoldnierov a potulných rytierov, aj čerstvo vymenovaných panošov, ktorí túžili po sláve. Bili sa s tupými zbraňami v krvi a blate, malé skupinky útočili proti sebe a potom chlap proti chlapovi, a tak sa tvorili a rúcali chvíľkové spojenectvá, až kým na bojisku nezostal jediný muž v sedle. Víťazom sa stal Červený kňaz Thoros z Myru, šialenec, ktorý si vyholil hlavu a bojoval s horiacim mečom. V melee vyhral už aj predtým; horiaci meč vystrašil ostatné kone a Thorosa nevydesilo nič. Konečným výsledkom boli tri zlomené rebrá, roztrieštená kľúčna kosť, tucet pomliaždených prstov, dva kone, ktoré museli utratiť, a ešte oveľa viac rezných a tržných rán, pomliaždenín a modrín, ktoré sa nikto ani neunúval počítať. Ned bol veľmi rád, že Robert sa nakoniec nezúčastnil.

V ten večer mal Eddard Stark oveľa lepšiu náladu ako inokedy. Robert sa veselil, Lannisterovci zostali doma, a dokonca aj jeho dcéry poslúchali. Jory priviedol Aryu a Sansa bola k sestre milá. „Turnaj bol úžasný,“ vzdych­la si. „Mala si tam byť. Ako sa ti tancovalo?“

„Bolí ma celé telo,“ odpovedala šťastne Arya a hrdo jej ukázala veľkú fialovú modrinu na nohe.

„Ty asi hrozne tancuješ,“ povedala pochybovačne Sansa.

Neskôr, keď išla Sansa počúvať skupinu trubadúrov, ktorí hrali a spievali cyklus poprepletaných balád s názvom „Tanec drakov“, Ned si prezrel jej modrinu. „Dúfam, že Forel nie je na teba pritvrdý,“ povedal.

Arya stála na jednej nohe. V poslednom čase v tom bola čoraz lepšia. „Syrio hovorí, že každé zranenie ťa niečo naučí, a keď sa učíš, zlepšuješ sa.“

Ned zvraštil obočie. Ten muž, Syrio Forel, k nim prišiel s vynikajúcou povesťou a jeho skvelý braavoský štýl sa hodil k Aryinmu štíhlemu meču, a predsa… pred pár dňami chodila po chodbách s čiernou šatkou uviazanou cez oči. Hovorila mu, že Syrio ju učí vidieť ušami, nosom a kožou. Predtým ju učil robiť rýchle otočky a premety dozadu. „Arya, si si istá, že v tom chceš pokračovať?“

Prikývla. „Zajtra budeme chytať mačky.“

„Mačky?“ Ned si povzdychol. „Možno nebolo rozumné najať toho Braavo­sana. Ak chceš, požiadam Joryho, aby ťa trénoval. Alebo by som mohol nie­čo pošepnúť serovi Barristanovi. Zamladi bol najlepší šermiar v celých Siedmich kráľovstvách.“

„Ale ja ich nechcem,“ namietla Arya. „Chcem Syria.“

Ned si prehrabol vlasy. Každý poriadny zbrojmajster by Aryu naučil základy obrany a útoku aj bez tých nezmyselných šatiek na očiach, premetov a poskakovania na jednej nohe, ale svoju mladšiu dcéru dobre poznal a vedel, že nemá zmysel hádať sa s tým zanovitým stvorením. „Ale dávaj si pozor.“

„Budem,“ sľúbila mu s vážnou tvárou, keď zľahka preskočila z pravej nohy na ľavú.

Oveľa neskôr, keď dievčatá odviedol späť cez mesto na hrad a uložil ich do postele, Sansu s jej snami a Aryu s modrinami, vyšiel Ned do svojich komnát na vrchu Veže pravej ruky. Cez deň bolo teplo a izba bola dusná a prehriata. Ned podišiel k oknu a otvoril ťažké okenice, aby vpustil do­vnútra chladný nočný vzduch. V Malíčkových komnatách na druhej strane Veľkého nádvoria sa ešte mihotali sviečky. Bolo dávno po polnoci. Od rieky sa až teraz prestali ozývať výkriky opitých mužov.

Vytiahol dýku a prezeral si ju. Malíčkova čepeľ, ktorú v stávke na turnaji získal Tyrion Lannister, mala zabiť Brana v spánku. Prečo? Prečo by Zmok chcel, aby Bran zomrel? Prečo by si ktokoľvek želal Branovu smrť?

Dýka, Branov pád, to všetko nejako súviselo so smrťou Jona Arryna, cítil to v kostiach, ale okolnosti Jonovej smrti sa za celý ten čas nijako neobjasnili. Lord Stannis neprišiel na turnaj do Kráľovho prístavu. Lysa Arrynová naďalej mlčala za hradbami Orlieho hniezda. Panoš bol mŕtvy a Jory stále pátral po nevestincoch. Čo iné má ešte okrem Robertovho ľavobočka?

Ned nepochyboval o tom, že svojhlavý učeň majstra kováča je kráľov syn. V tvári bol jasný Baratheon, jeho čeľusť, oči, čierne vlasy. Renly bol primladý na syna v takom veku, Stannis príliš chladný a hrdý vo svojej počestnosti. Gendry musel byť Robertov syn. Ale čo z toho vyplýva? Kráľ mal množstvo nemanželských detí roztrúsených po Siedmich kráľovstvách. Otvorene sa priznal k jednému ľavobočkovi, chlapcovi v Branovom veku, ktorého matka bola urodzená dáma. Dieťa vychovával kastelán lorda Renlyho v Búrkovom konci.

Ned si spomínal aj na Robertovo prvé dieťa, dcéru, ktorá sa narodila v Údolí, keď bol Robert sám ešte chlapec. Bola to rozkošná dievčinka; mladý lord z Búrkového konca sa do nej zamiloval. Chodieval ta dennodenne na návštevy, aby sa pohral s dieťaťom, ešte dlho potom, ako stratil záujem o jeho matku. Aj Neda tam často ťahal so sebou, či chcel alebo nie. Uvedomil si, že dievča môže mať teraz sedemnásť, osemnásť rokov; už je staršia, ako bol jej otec, keď sa narodila. Zvláštna predstava.

Cersei nijako netešili manželove zálety, ale koniec koncov nezáležalo na tom, či má kráľ jedného ľavobočka alebo sto. Zákon a poriadok nedávali nemanželským deťom veľké práva. Gendry, dievča z Údolia, ani chlapec v Búrkovom konci nemohli ohroziť Robertových právoplatných dedičov…

Jeho myšlienky prerušilo tiché zaklopanie na dvere. „Prišiel za vami nejaký muž, pane!“ zakričal Harwin. „Nechce povedať, ako sa volá.“

„Pošli ho ďalej,“ povedal prekvapene Ned.

Návštevník, zavalitý chlap v popraskaných špinavých čižmách a ťažkom hnedom habite z najhrubšieho zrebného plátna, vošiel s tvárou zakrytou kapucňou a s rukami v obrovských rukávoch.

„Kto si?“ opýtal sa Ned.

„Priateľ,“ odpovedal zahalený muž zvláštnym tichým hlasom. „Musíme sa porozprávať medzi štyrmi očami, lord Stark.“

Zvedavosť bola silnejšia než opatrnosť. „Harwin, nechaj nás osamote,“ prikázal Ned. Až keď boli sami, návštevník si stiahol kapucňu z tváre.

„Lord Varys?“ začudoval sa Ned.

„Lord Stark,“ povedal zdvorilo Varys a sadol si. „Mohol by som vás požiadať o niečo na pitie?“

Ned nalial do dvoch čiaš letné víno a jednu podal Varysovi. „Mohol by som prejsť stopu od vás, a nespoznal by som vás,“ povedal neveriacky. Ešte nevidel eunucha v iných ako hodvábnych, zamatových alebo bohato zdobených damaskových šatách, a tento tu smrdel od potu a nevoňal ľa­liami.

„V to som dúfal,“ povedal Varys s úsmevom. „Nechcem, aby sa niektorí ľudia dozvedeli, že sme sa rozprávali. Kráľovná ma sleduje. Toto víno je vynikajúce. Ďakujem.“

„Ako ste prešli okolo mojich stráží?“ opýtal sa Ned. Porther a Cayn stáli na stráži pred vežou a Alyn na schodoch.

„V Červenej bašte sú cesty, ktoré poznajú len duchovia a pavúky.“ Varys sa na ospravedlnenie usmial. „Nezdržím sa dlho, pane. Sú tu však isté veci, ktoré by ste mali vedieť. Ste kráľov pobočník a kráľ je blázon.“ Eunuchov úslužný tón bol preč, hlas mal opäť tenký a ostrý ako bič. „Je to váš priateľ, viem, ale je blázon… odsúdený na smrť, ak ho neochránite. Dnes mal namále. Dúfali, že zahynie v turnaji.“

Ned na chvíľu onemel v úžase. „Kto?“

Varys sa napil. „Ak vám to naozaj musím hovoriť, potom ste ešte väčší blázon ako Robert a ja som prišiel za nesprávnym človekom.“

„Lannisterovci,“ prikývol Ned. „Kráľovná… Nie, tomu neverím, ani Cersei predsa nie je taká. Veď ho predsa sama žiadala, aby nešiel bojovať.“

„Zakázala mu bojovať pred jeho bratom, rytiermi a polovicou dvora. Povedzte mi úprimne, poznáte vari lepší spôsob, ako prinútiť Roberta zúčastniť sa na turnaji? Odpovedzte.“

Ned mal nepríjemný pocit v žalúdku. Eunuch mal pravdu; povedzte Robertovi Baratheonovi, že niečo nemôže, nesmie alebo by nemal, a bolo isté, že to spraví. „Aj keby bojoval, kto by si dovolil udrieť kráľa?“

Varys pokrčil plecami. „Na melee sa zúčastnilo štyridsať mužov. Lannisterovci majú medzi nimi veľa priateľov. Kto by mohol kráľovo usmrtenie nazvať vraždou uprostred tej mely s erdžiacimi koňmi, lámajúcimi sa kosťami a Thorosom z Myru, ktorý šibrinkuje svojím nezmyselným horiacim mečom?“ Pristúpil k džbánu a dolial si. „Keby spáchali ten strašný čin, vrah by bol od žiaľu celý bez seba. Takmer ho už počujem plakať. Aké smutné. Samozrejme, veľkodušná vznešená vdova by sa nad ním bezpochyby zľutovala, zdvihla by úbohého nešťastníka z kolien a požehnala by ho nežným bozkom odpustenia. Dobrý kráľ Joffrey by nemal inú možnosť ako ho omilostiť.“ Eunuch si poškrabal líce. „Alebo by možno Cersei prikázala, aby mu ser Ilyn zoťal hlavu, čo by bolo pre Lannisterovcov oveľa menej riskantné, hoci ich priateľ by bol asi nemilo prekvapený.“

Ned cítil, ako v ňom vrie hnev. „Vy ste o tom sprisahaní vedeli, a napriek tomu ste nič nespravili.“

„Ja rozkazujem špehom, nie bojovníkom.“

„Mohli ste prísť za mnou skôr.“

„Ach áno, mohol som. Ale vy by ste sa rozbehli rovno za kráľom, či nie? A keby si Robert vypočul, čo mu hrozí, čo by asi podľa vás urobil? Uvažujte.“

Ned sa zamyslel. „Všetkých by preklial a šiel by do boja, aby ukázal, že sa nebojí.“

Varys roztiahol ruky. „Priznám sa vám ešte k niečomu, lord Eddard. Bol som zvedavý, čo spravíte vy. Prečo ste neprišli za mnou? pýtate sa, a ja musím odpovedať: Nuž, preto, lebo som vám nedôveroval, pane.“

„Vy ste nedôverovali mne?“ Ned bol úprimne prekvapený.

„V Červenej bašte bývajú dva druhy ľudí, lord Eddard,“ povedal Varys. „Tí, ktorí sú verní ríši, a tí, čo sú verní len sami sebe. Až do dnešného rána som nevedel, ku ktorým patríte… Tak som počkal… Ale teraz to viem s istotou.“ Okrúhle črty mu skrivil skúpy úsmev a jeho skutočná tvár splynula s maskou, ktorú ukazoval verejnosti. „Začínam chápať, že kráľovná sa vás bojí. Veru hej.“

„To vás by sa mala báť,“ namietol Ned.

„Nie, ja som len to, čo som. Kráľ ma využíva, to áno, ale hanbí sa za to. Náš Robert je mocný bojovník a takí silní muži nemajú radi hadov, špehov a eunuchov. Keby mu Cersei raz pošepla: ,Zabi ho,‘ Ilyn Payne mi bez mihnutia oka zotne hlavu, a kto by potom smútil za úbohým Varysom? Na severe ani na juhu sa nespieva o pavúkoch.“ Načiahol sa a chytil Neda mäkkou dlaňou. „Ale vy, lord Stark… Myslím si… Nie, viem… že vás nezabije, dokonca ani kvôli kráľovnej, a možno to je naša záchrana.“

Bolo toho akosi priveľa. Eddard Stark na chvíľu zatúžil vrátiť sa do Zimovresu, do čistej jednoduchosti severu, kde bola jeho nepriateľom zima, divosi a Múr. „Robert má nepochybne aj iných verných priateľov,“ namietol. „Bratov…“

„… manželku?“ usmial sa Varys – jeho úsmev rezal ako čepeľ noža. „Jeho bratia neznášajú Lannisterovcov, to je pravda, ale nenávidieť kráľovnú a milovať kráľa nie je jedno a to isté, nemyslíte? Ser Barristan miluje svoju česť, veľmajster Pycelle miluje svoj úrad a Malíček miluje Malíčka.“

„Kráľovská garda…“

„Je papierový štít,“ povedal eunuch. „Prosím vás, netvárte sa tak prekvapene, lord Stark. Jaime Lannister predsa sám odprisahal vernosť kráľovi ako brat Bielych mečov, a pritom všetci vieme, akú cenu má jeho prísaha. Časy, keď biely plášť nosili muži ako Ryam Redwyne a princ Aemon Dračí rytier, sú dávno preč a nebyť piesní, zabudneme na nich. Z tých siedmich je zo skutočnej ocele odliaty len ser Barristan a ten je starý. Ser Boros a ser Meryn patria celým srdcom kráľovnej a podozrievam aj ostatných. Nie, pane, keby mali tí muži odhaliť svoju pravú tvár, obávam sa, že by ste zostali ako jediný skutočný priateľ kráľa Roberta.“

„To treba Robertovi povedať,“ usúdil Ned. „Ak je to, čo hovoríte, aspoň sčasti pravda, kráľ sa ju musí dozvedieť.“

„A aký dôkaz mu predložíme? Moje slová proti ich tvrdeniam? Moji malí vtáčikovia proti kráľovnej a Kráľovrahovi, proti jeho bratom a jeho rade, proti Strážcom východu a západu, proti celej moci Casterlyho skaly? To radšej rovno zavolajte sera Ilyna, ušetríme si čas. Ja viem, ako sa takéto veci končia.“

„Áno, ale ak je to, čo hovoríte, pravda, využijú najbližšiu príležitosť a pokúsia sa o to znova.“

„Určite,“ prikývol Varys, „a obávam sa, že skôr, než si myslíme. Mám pocit, že ich veľmi znervózňujete, lord Eddard. Samozrejme, moje vtáčiky budú bdelo načúvať a možno sa nám podarí zhatiť ich plány spoločne.“ Postavil sa a natiahol si kapucňu na hlavu. „Ďakujem za víno. Ešte sa porozprávame. Keď sa so mnou stretnete na najbližšom zasadnutí rady, správajte sa ku mne ako zvyčajne… pohŕdavo. Nemalo by vám to robiť ťažkosti.“

Bol už pri dverách, keď sa Ned ozval: „Varys?“ Eunuch sa obrátil. „Ako zomrel Jon Arryn?“

„Myslel som si, že sa ma na to raz opýtate.“

„Povedzte mi to.“

„Volá sa to lysské slzy. Vzácna a drahá vecička, priezračná a sladká ako voda, nezanecháva žiadne stopy. Prosil som lorda Arryna, aby používal ochutnávačov, tu v tejto izbe, lenže on ma neposlúchol. Iba ten, kto je menej než človek, by pomýšľal na niečo také, povedal mi.“

Ned musel poznať celý príbeh. „Kto mu podal ten jed?“

„Určite nejaký dobrý priateľ, čo s ním jedával za jedným stolom. Ach, ale ktorý? Je ich veľa. Lord Arryn bol láskavý, dôverčivý človek.“ Eunuch si povzdychol. „Bol tu jeden chlapec. Za všetko, čím bol, mohol vďačiť Jonovi Arrynovi, ale keď vdova ušla do Orlieho hniezda so všetkým služobníctvom, on zostal v Kráľovom prístave a dobre sa mu darilo. Vždy ma poteší, keď vidím, ako sa v dnešnom svete dokážu mladí uplatniť.“ Z jeho hlasu sa opäť ozývalo práskanie biča. „Na turnaji musel vyzerať pôvabne v tom svojom novom brnení s polmesiačikmi na plášti. Škoda, že zomrel skôr, než ste sa s ním stihli porozprávať…“

Ned sa sám cítil spoly otrávený jedom. „Ten panoš,“ pošepol. „Ser Hugh.“ Kolieska zapadali do seba. Nedovi išla puknúť hlava. „Prečo? Prečo teraz? Jon Arryn bol kráľovým pobočníkom štrnásť rokov! Čo urobil, že ho zrazu museli zabiť?“

„Začal klásť otázky,“ odpovedal Varys a vykĺzol z dvier.





TYRION


Tyrion Lannister sa triasol v rannom chlade, prizeral sa, ako mu Chiggen zabíja koňa, a do pomyselného zoznamu si pridal ďalšiu vec, čo dlhuje Starkovcom. Keď čupiaci žoldnier otvoril dýkou brucho zvieraťa, z útrob stúpala biela para. Jeho ruky sa obratne pohybovali, neurobil ani jeden chybný rez; bolo to treba urobiť čo najrýchlejšie, skôr než pach krvi stihne prilákať ľadové tigre z vrchov.

„Dnes večer nezostane nikto hladný,“ vyhlásil Bronn. Sám bol iba tieň chlapa; na kosť vyziabnutý a rovnako tvrdý, s čiernymi očami, dlhými čiernymi vlasmi a čiernym strniskom na brade.

„Niektorí z nás možno áno,“ povedal Tyrion. „Ja nemám rád konské mäso. Najmä z vlastného koňa.“

„Mäso je mäso,“ Bronn mykol plecom. „Dothrakovia majú koninu radšej ako hovädzinu či bravčovinu.“

„Máš ma azda za Dothraka?“ opýtal sa uštipačne Tyrion. Dothrakovia jedli kone, to je pravda; ale tiež pohadzovali postihnuté deti psom, ktoré vždy bežali za khalasarmi. Dothracké zvyky sa mu neveľmi páčili.

Chiggen odrezal z koňa tenký plátok mäsa a podržal ho pred sebou, aby si ho prezrel. „Nechceš ochutnať, trpaslík?“

„Tú kobylu mi daroval môj brat Jaime na dvadsiate tretie meniny,“ povedal Tyrion bezvýrazným hlasom.

„V tom prípade sa mu za nás všetkých poďakuj, ak ho ešte niekedy uvidíš.“ Chiggen sa zaškeril, ukázal žlté zuby a na dva hlty zjedol surové mäso. „Zdá sa, že bola dobre chovaná.“

„Bude lepšia, ak si ju opečieš na cibuľke,“ poznamenal Bronn.

Tyrion bez slova odkrivkal. Chlad sa mu usadil hlboko v kostiach a nohy ho tak boleli, že sotva vládal chodiť. Možno mala jeho mŕtva kobyla viac šťastia než on. Jeho čakali hodiny jazdy, troška jedla, krátky spánok na studenej tvrdej zemi, a potom ďalšia taká noc, a ďalšia a ďalšia; len bohovia vedeli, kedy sa to skončí. „Preklínam ju,“ zamrmlal, keď sťažka kríval po ceste, aby sa pripojil k svojim trýzniteľom, „preklínam ju aj všetkých Starkovcov.“

Ešte stále sa zhrýzal tou spomienkou. V jednej chvíli si objednával večeru a v druhej stál oproti množstvu ozbrojených mužov s Jyckom, ktorý siahal po meči, a tá tučná krčmárka kričala: „Nie, žiadne meče, nie tu, prosím vás, ctihodní páni!“

Tyrion rýchlo stiahol Jyckovu ruku, skôr než ich oboch stihli rozsekať na kusy. „Kam sa podela tvoja zdvorilosť, Jyck? Naša dobrá hostiteľka hovorí, že tu nechce žiadne meče. Urob jej láskavosť a poslúchni ju.“ Silene sa usmial, jeho úsmev bol neistý rovnako ako on sám. „Toto je tragické nedorozumenie, lady Starková. Pri pokuse o vraždu vášho syna som nehral žiadnu úlohu. Na svoju česť…“

„Lannisterovkú česť,“ to bolo všetko, čo povedala. Zdvihla ruky, aby ich videli všetci v miestnosti. „To jeho dýka zanechala takéto jazvy na mojich prstoch. Zbraň, ktorú poslal, aby ňou podrezali hrdlo môjmu synovi.“

Tyrion cítil hnev namierený proti nemu, bol hustý a dusivý, a olej do ohňa prilievali hlboké rany na rukách tej starkovskej ženskej. „Zabite ho,“ zasyčala nejaká opitá cundra zozadu a ostatné hlasy sa k nej pridali neuveriteľne rýchlo. Samí cudzí ľudia, ktorí boli ešte pred chvíľou priateľskí, teraz prahli po jeho krvi ako poľovnícke psy na stope.

Tyrion prehovoril a snažil sa, aby sa mu netriasol hlas. „Ak sa lady Starková domnieva, že som zodpovedný za nejaký zločin, pôjdem s ňou a vysvetlím to.“

Bola to jediná možnosť. Keby sa pokúsil prebiť pomedzi nich, pozvánku do predčasného hrobu by mal istú. Na prosbu tej Starkovej žen­skej reagovalo viac než dvadsať mužov: jeden z Harrenovej tvrdze, traja Brackenovci, dvojica nepríjemných žoldnierov, ktorí vyzerali, že by ho zabili, skôr než by otvoril ústa, a nejakí zadubení paholkovia, ktorí určite nemali ani potuchy o tom, čo robia. S čím mohol bojovať Tyrion? S dýkou zavesenou na opasku a s dvoma mužmi. Jyck to s mečom vedel, ale s Morrecom nemohol rátať; bol stajník, kuchár, sluha, ale rozhodne nie bojovník. A pokiaľ šlo o Yorena, mohol mať na vec hocijaký názor, ale čierni bratia skla­dajú prísahu, že sa nezapoja do žiadnych bitiek v ríši. Yoren by nespravil vôbec nič.

A naozaj, keď starý rytier po boku Catelyn Starkovej povedal: „Zoberte im zbrane!“ čierny brat ustúpil, zatiaľ čo potulný rytier Bronn urobil krok dopredu, vytiahol Jyckovi meč z ruky a všetkým pobral dýky. „Dobre,“ povedal starec, keď sa napätie v miestnosti uvoľnilo, „výborne.“ Tyrion ten drsný hlas poznal; zbrojmajster zo Zimovresu bez bokombrád.

Krčmárka prosila Catelyn Starkovú: „Nezabíjajte ho tu!“ a z úst jej pritom vyletela červená slina.

„Vôbec ma nezabíjajte,“ naliehal Tyrion.

„Odveďte ho niekam, nechcem tu žiadnu krv, pani moja. Nechcem tu bitky urodzených pánov.“

„Zoberieme ho späť do Zimovresu,“ povedala Catelyn a Tyrion si pomyslel: No, možno… Dovtedy mal príležitosť poobzerať sa po miestnosti a získať lepší prehľad. Ten pohľad ho celkom potešil. Ach, tá Starkova žena bola šikovná, o tom nebolo pochýb. Prinútiť ich, aby verejne potvrdili sľub, ktorý dali jej otcovi, a potom ich vyzvať, aby jej, slabej žene, pomohli, ach áno, bolo to pôvabné. Napriek tomu nebol jej úspech taký veľkolepý, ako by sa jej možno páčilo. Podľa jeho hrubého odhadu bolo v miestnosti viac než päťdesiat ľudí. Na prosbu Catelyn Starkovej zareagoval asi tucet; ostatní sa tvárili zmätene, vydesene alebo neprívetivo. Postavili sa len dvaja Freyovci, ako si Tyrion všimol, ale opäť si rýchlo sadli, keď zistili, že ich kapitán sa ani nepohol. Usmial by sa, keby sa odvážil.

„Tak teda do Zimovresu,“ povedal. Bude to dlhá cesta, ako dobre vedel, keďže odtiaľ práve prišiel. Cestou sa môže prihodiť kadečo. „Môj otec bude premýšľať, čo sa so mnou stalo,“ dodal a zachytil pohľad muža s mečom, ktorý mu ponúkol svoju izbu. „Zaplatí slušnú odmenu každému, kto mu doručí správu o tom, čo sa tu dnes udialo.“ Lord Tywin by, samozrejme, nič také neurobil, ale Tyrion by to tomu poslovi vynahradil, len čo by sa dostal na slobodu.

Ser Rodrik ustarostene pozrel na svoju paniu a jeho obavy boli oprávnené. „Jeho muži pôjdu s ním,“ oznámil starý rytier. „A vám ostatným budeme vďační, ak o tom, čo sa tu stalo, pomlčíte.“

Tyrion sa musel naozaj premáhať, aby sa nerozosmial. Ak o tom pomlčia? Starý blázon. Ak nezoberie so sebou celú krčmu, klebety sa začnú šíriť, len čo sa za nimi zatvoria dvere. Žoldnier so zlatou mincou vo vrecku poletí do Casterlyho skaly ako šíp. Ak nie on, potom určite niekto iný. S Yorenom sa príbeh dostane na juh. Rovnako by z toho mohol niečo vyťažiť aj ten bláznivý trubadúr. Freyovci to oznámia svojmu pánovi, a len bohovia vedia, čo urobí. Lord Walder Frey síce odprisahal vernosť Riavokrutu, ale bol to opatrný muž, ktorý veľkú časť svojho života strávil taktizovaním, aby sa vždy ocitol na strane víťaza. Prinajmenšom by mohol poslať krkavcov do Kráľovho prístavu, a možno sa odváži urobiť aj viac.

Catelyn Starková nestrácala čas. „Musíme hneď odísť. Potrebujeme čerstvé kone a zásoby jedla na cestu. Buďte si istí, páni, že rod Starkovcov vám bude navždy zaviazaný. Keby sa niekto z vás rozhodol pomôcť nám strážiť našich zajatcov a odprevadiť nás do Zimovresu, sľubujem mu bohatú odmenu.“ To jediné zabralo; tí blázni začali vstávať ako opreteky. Tyrion si prezeral ich tváre; skutočne dostanú odmenu, prisahal sám sebe, ale možno nie takú, akú si predstavujú.

A napriek tomu, keď ho tlačili von, osedlávali kone v daždi a zväzovali mu ruky kusom hrubého povrazu, Tyrion Lannister sa vlastne ani nebál. Do Zimovresu ho nikdy nedostanú, stavil by na to čokoľvek. Jazdci ich dobehnú za jeden deň, krkavce sa rozletia do všetkých strán a niektorý z riečnych pánov si bude chcieť určite získať priazeň jeho otca a pribehne mu na pomoc. Keď mu niekto stiahol kapucňu do očí a zdvihol ho do sedla, Tyrion si zablahoželal.

Rýchlym cvalom vyrazili v daždi na cestu, onedlho mal Tyrion zodraté stehná a bolel ho zadok. Dokonca aj keď sa vzdialili od hostinca a lady Catelyn spomalila do klusu, terén bol samý hrboľ a náročný. Jeho slepota mu to neuľahčovala. Každý obrat mohol znamenať pád z koňa. Kapucňa tlmila zvuky, a tak vôbec nerozumel, o čom sa ostatní rozprávajú, látka nasiakla vodou a prilepila sa mu na tvár, nakoniec ledva dýchal. Povraz sa mu zarezával do zápästia a zdalo sa mu, že ho má čoraz väčšmi utiahnutý. Chcel som sa len zastaviť pri teplom kozube a pečenej hydine, a ten hlúpy trubadúr musel otvoriť hubu, pomyslel si zúfalo. „O tomto sa raz bude spievať pieseň, a ja ju zložím,“ oznámil Marillion Catelyn Starkovej, keď jej povedal, že má v úmysle ísť s nimi, aby videl, ako toto „úchvatné dobrodružstvo“ dopadne. Tyrion uvažoval, či sa mu to dobrodružstvo bude zdať úchvatné, aj keď ich dostihnú lannisterovskí jazdci.

Dážď konečne ustal a cez mokrú látku začalo presvitať brieždenie, keď Catelyn Starková vydala príkaz zosadnúť z koní. Drsné ruky ho stiahli zo sedla, rozviazali mu putá a stiahli z hlavy kapucňu. Keď zočil úzku kamenistú cestu, úpätie nehostinných hôr vypínajúcich sa všade naokolo a zu­baté zasnežené vrcholky na obzore, všetka jeho nádej bola razom preč. „Toto je horská cesta,“ hlesol a vyčítavo pozrel na lady Starkovú. „Východná cesta. Vraveli ste, že ideme do Zimovresu!“

Catelyn Starková sa takmer nebadane usmiala. „Hovorila som to dosť často a dosť nahlas,“ prikývla. „Vaši priatelia sa bezpochyby vyberú tým smerom, keď nás budú prenasledovať. Želám im veľa šťastia.“

Dokonca aj teraz, o niekoľko dní neskôr, ho tá spomienka napĺňala trpkou zúrivosťou. Celý život sa Tyrion hrdil svojím dôvtipom, jediným darom, akým ho zjavne bohovia obdarili, ale tá sedemkrát prekliata vlčica Catelyn Starková ho preľstila na celej čiare. To ho škrelo oveľa väčšmi ako skutočnosť, že ho zajali.

Zastavili sa len na chvíľu, aby napojili a nakŕmili kone, a potom sa znovu vydali na cestu. Tentoraz Tyrionovi nestiahli na oči kapucňu. Počas druhej noci sa už ani neunúvali zviazať mu ruky, a len čo vystúpili do hôr, už naňho ani nedohliadali. Očividne sa nebáli, že by utiekol. A prečo by aj? Tu hore bol terén náročný a neschodný, horskú cestu tvoril len kame­nistý chodník. Keby aj ušiel, ako ďaleko by sa dostal sám a bez zásob? Ľadové tigre by ho zožrali na jeden šup a klany, ktoré bývali v horských pevnostiach, tvorili len lúpežníci a vrahovia, pre tých bol jediným záko­-nom meč.

Napriek tomu ich tá Starkova ženská hnala ďalej. Vedel, kam majú na­mierené. Dovtípil sa to vo chvíli, keď mu stiahli kapucňu z hlavy. Tieto hory boli domovinou rodu Arrynovcov a manželka zosnulého poboční­ka bola Tullyová, Catelynina sestra… ktorá rozhodne nebola priateľkou Lannisterovcov. Tyrion poznal Lysu z čias, keď bývala v Kráľovom prístave, len veľmi povrchne a ani zamak sa netešil na ich opätovné stretnutie.

Jeho väznitelia sa zhromaždili okolo bystriny kúsok poniže horskej cesty. Kone pili ľadovú vodu a pásli sa na chumáčoch hnedej trávy, vyrastajúcej z puklín v kameňoch pri ceste. Jyck a Morrec sa túlili k sebe, namosúrení a neprívetiví. Mohor sa týčil nad nimi, opretý o oštep, a s okrúhlym železným klobúkom vyzeral, akoby mal na hlave nasadenú misku. Spe­vák Marillion sedel obďaleč, olejoval si harfu a sťažoval sa, ako vlhkosť ničí struny.

„Musíme si odpočinúť, pani,“ povedal potulný rytier ser Willis Wode lady Catelyn, keď k nim prichádzal Tyrion. Bol to vojak lady Whentovej, neoblomný a ľahostajný, prvý, čo sa v hostinci postavil na stranu lady Catelyn.

„Ser Willis má pravdu, pani,“ súhlasil ser Rodrik. „Toto je tretí kôň, o ktorého sme prišli…“

„Keď nás dobehnú Lannisterovci, prídeme o oveľa viac koní,“ pripomenula mu. Tvár mala ošľahanú vetrom a vpadnutú, ale na jej odhodlanom výraze sa nič nezmenilo.

„Toho sa obávať nemusíte,“ prerušil ich Tyrion.

„Na tvoj názor sa lady nepýtala, Zmok!“ okríkol ho Kurkelet, ohyzdný pupkáč s krátkymi vlasmi a prasacou tvárou. Patril k Brackenovcom, bol to vojak lorda Jonosa. Tyrion sa snažil zapamätať si ich mená, aby im neskôr mohol poďakovať, ako citlivo s ním zaobchádzali. Lannisterovci vždy splácajú svoje dlhy. Kurkelet to na svoje nešťastie jedného dňa zistí, rovnako ako jeho priatelia Lharys a Mohor a dobrý ser Willis či žoldnieri Bronn a Chiggen. Špeciálne ostrú príučku si šetril pre Marilliona s jeho harfou a zamatovým tenorom, ktorý s takým zápalom hľadal slová, čo by sa rýmovali so Zmok a krivý krok, aby o tejto potupe mohol zložiť pieseň.

„Nech povie, čo má na srdci,“ ozvala sa ostro lady Starková.

Tyrion Lannister si sadol na kameň. „V tejto chvíli naši prenasledovatelia na základe vašej lži pravdepodobne uháňajú cez Hrdlo, po kráľovskej ceste… teda za predpokladu, že vôbec nejakí existujú, pretože to nie je isté. Nepochybujem, že táto novina sa už dostala do uší môjmu otcovi… lenže mňa otec nemá veľmi v láske, a nie som si istý, či sa bude vôbec unúvať niečo podniknúť.“ Bola to len polovičná lož; lord Tywin sa ani zamak nestaral o svojho znetvoreného syna, ale nestrpel by nijaké znevažovanie svojho rodu. „Toto je krutý kraj, lady Starková. Žiadnu pomoc nenájdete, až kým neprídete do Údolia, a každý kôň, ktorého stratíte, zaťaží a spomalí ostatné. Ba čo viac, riskujete, že prídete aj o mňa. Som malý, nemám dosť síl, a keď zomriem, aký to všetko bude mať zmysel?“ To vôbec nebola lož; Tyrion nevedel, dokedy ešte vydrží toto šialené tempo.

„Dalo by sa povedať, že zmyslom tohto všetkého je vaša smrť, Lannister,“ odpovedala Catelyn Starková.

„Podľa mňa nie,“ odvetil Tyrion. „Ak ste chceli moju smrť, stačilo povedať, a niektorý z vašich oddaných poddaných by si s radosťou vykonal svoju krvavú povinnosť.“ Pozrel na Kurleketa, ale ten bol príliš hlúpy, aby v jeho slovách počul urážku.

„Starkovci nezabíjajú mužov v spánku.“

„Ani ja nie,“ povedal. „Znovu vám opakujem, že nemám nič spoločné s pokusom o vraždu vášho syna.“

„Vrah bol vyzbrojený vašou dýkou.“

Tyrion cítil, ako ho zaplavuje horúčosť. „To nebola moja dýka!“ trval na svojom. „Koľkokrát vám to mám opakovať? Lady Starková, nech už ste o mne počuli čokoľvek, nie som hlupák. Len blázon by vyzbrojil otrhaného hrdloreza vlastnou dýkou.“

Na chvíľu sa mu zamarilo, že sa v jej očiach zaleskla iskrička pochybnosti, ale povedala len: „Prečo by mi Petyr klamal?“

„Prečo medveď kadí v lese?“ opýtal sa. „Pretože je to preňho prirodzené. Klamstvo je pre muža ako Malíček druhou prirodzenosťou. Vy by ste to mali vedieť zo všetkých najlepšie.“

Vykročila k nemu s prísne zovretými perami. „Čo tým chcete povedať, Lannister?“

Tyrion naklonil hlavu. „Napríklad to, že každý muž na kráľovskom dvore počul, ako vás pripravil o poctivosť, pani moja.“

„To je lož!“ vykríkla Catelyn.

„Ach, aký odporný je tento malý zmok,“ povedal zhrozený Marillion.

Kurleket tasil zlovestnú čiernu dýku. „Stačí slovo, pani, a hodím vám jeho klamársky jazyk k nohám.“ Prasacie očká sa pri tej predstave zaleskli od vzrušenia.

Catelyn Starková hľadela na Tyriona s chladom, aký u nikoho nevidel. „Petyr Baelish ma kedysi miloval. Bol vtedy ešte chlapec. Jeho vášeň bola pre nás všetkých tragédiou, ale bola rýdza a čistá, nebolo v nej nič urážlivé. Chcel moju ruku, taká je pravda. A vy ste naozaj zlý človek, Lannister.“

„A vy ste naozaj šialená, lady Starková. Malíček vždy miloval len Malíčka, a ubezpečujem vás, že to nie je vaša ruka, ktorou sa vychvaľuje, ale vaše plné prsia, sladké pery a teplo medzi vašimi nohami.“

Kurleket ho schmatol za vlasy, prudkým trhnutím mu zaklonil hlavu a obnažil krk. Tyrion pocítil pod bradou studený dotyk ocele. „Mám ho podrezať ako prasa, pani?“

„Zabi ma a so mnou umrie aj pravda,“ zachrčal Tyrion.

„Nech hovorí,“ prikázala Catelyn Starková.

Kurleket neochotne pustil Tyrionovu šticu.

Tyrion sa zhlboka nadýchol. „Ako som sa podľa Malíčka dostal k tej dýke? Odpovedzte mi na túto otázku.“

„Vyhrali ste ju v stávke na turnaji pri príležitosti menín princa Joffreyho.“

„Keď Kvetinový rytier vyhodil zo sedla môjho brata Jaimeho, tak znel ten príbeh, nemám pravdu?“

„Áno,“ pripustila. Zvraštila čelo.

„Jazdci!“

Ten výkrik k nim doľahol zo zvetraného útesu nad nimi. Ser Rodrik predtým poslal Lharysa na skalu, aby hliadkoval nad cestou, kým budú od­po­čívať.

Veľmi dlho sa nikto ani nepohol. Prvá sa ozvala Catelyn Starková. „Ser Rodrik, ser Willis, na kone!“ zvolala. „Poďte s nami. Mohor, ty dozrieš na väzňa…“

„Dajte nám zbrane!“ Tyrion vyskočil a chytil ju za ruku. „Budete potrebovať každý meč!“

Vedela, že má pravdu, Tyrion to videl. Barbarov z horských klanov nezaujímali roztržky medzi urodzenými rodmi; Starkovú či Lannistera by zabili rovnako neľútostne ako hocikoho iného. Catelyn by možno ušetrili; bola ešte mladá, mohla by im porodiť synov. Napriek tomu váhala.

„Už ich počujem!“ vykríkol ser Rodrik. Tyrion otočil hlavu, započúval sa, a naozaj, počul dupot kopýt tucta koní, vari aj viacerých. Zrazu sa všetci rozhýbali, brali si zbrane a utekali ku koňom.

Na hlavy im padali kamienky, keď Lharys skákal a šmýkal sa dolu zrázom. Lapajúc po dychu, pristál pred lady Catelyn – rozgajdaný chlap s ježatou červenou šticou trčiacou spod šišatej oceľovej prilby. „Dvadsať mužov, možno dvadsaťpäť!“ vyhŕkol. „Mliečne hady alebo Mesační bratia. Na ceste museli mať hliadky, moja pani… špehov… Vedia, že sme tu.“

Ser Rodrik Cassel už sedel na koni s mečom v ruke. Mohor sa krčil za balvanom, v obidvoch rukách zvieral oštep s kovovým hrotom a medzi zubami mal dýku. „Hej, spevák!“ zakričal ser Willis Wode. „Pomôž mi s brnením,“ Marillion tam sedel ako primrznutý, v tvári bol bledý ako cmar a k hrudi si pritláčal harfu. Tyrionov muž Morrec sa prudko postavil a rozbehol sa k rytierovi, aby mu pomohol s kyrysom.

Tyrion stále držal Catelyn za ruku. „Nemáte na výber,“ povedal jej. „My traja a štvrtý muž, čo nás má strážiť… štyria chlapi môžu rozhodnúť o živote a smrti.“

„Dajte mi svoje slovo, že keď sa skončí bitka, dobrovoľne nám odovzdáte zbrane.“

„Moje slovo?“ Dupot kopýt mocnel. Tyrion sa zaškeril. „Ach, máte ho, pani… prisahám na svoju lannisterovskú česť.“

Chvíľu mal pocit, že ho opľuje, ale namiesto toho vyštekla: „Dajte im zbrane!“ A rýchlo sa rozbehla preč. Ser Rodrik hodil svoj meč a dýku Jyckovi a obrátil sa k nepriateľovi. Morrec si zobral luk a šípy a čupol si k ceste. Bol lepší lukostrelec než šermiar. Bronn sa prirútil k Tyrionovi so sekerou s dvojitým ostrím.

„So sekerou som nikdy nebojoval.“ Zbraň bola zvláštna, cudzia. Mala kratučké porisko, mohutnú hlavicu a strašný bodec navrchu.

„Predstav si, že rúbeš drevo,“ povedal Bronn a z pošvy na chrbte si vy­tiahol dlhý meč. Odpľul si a bežal za Chiggenom a serom Rodrikom. Ser Willis vysadol na koňa, zápasiac s ťažkou prilbou, čo vyzerala ako hrniec s priezorom na oči a dlhým čiernym chocholom.

„Polená nekrvácajú,“ povedal Tyrion do prázdna. Bez brnenia si pripadal ako nahý. Rozhliadol sa po nejakom balvane a rozbehol sa k tomu, za ktorým sa skrýval Marillion. „Pomkni sa.“

„Choď preč!“ zajačal chlapec. „Ja som spevák, s bitkou nechcem mať nič spoločné!“

„Čo tak zrazu, prešla ťa chuť na dobrodružstvo?“ Tyrion kopal do mládenca, až kým sa neposunul. O chvíľu boli jazdci pri nich.

Neohlasovali ich heroldi, trúbenie na rohy ani dunenie bubnov, len chvenie tetív, keď Morrec a Lharys vystrelili z lukov a barbari sa na nich náhle vyrútili z úsvitu; štíhli počerní muži, oblečení vo varenej koži a rôznych zvyškoch brnenia, s tvárami ukrytými za mriežkami polovičných prilieb. V rukách v rukaviciach zvierali všetky možné zbrane: meče, kopije, naos­trené kosy, cepy s hrotmi, dýky a ťažké železné palice. Na ich čele šiel veľký muž v pásikavom kepeni z kožušiny ľadového tigra, vyzbrojený obrovským obojručným mečom.

Ser Rodrik vykríkol: „Za Zimovres!“ a vyšiel nepriateľovi v ústrety s Bronnom a Chiggenom po boku, ktorí vyrážali nejaký nezrozumiteľný bojový pokrik. Za nimi sa rútil ser Willis Wode, mával nad hlavou palcátom, ohyzdnou železnou guľou s hrotmi na reťazi. „Za Harrenovu tvrdzu!“ hulákal. Tyrion pocítil náhle nutkanie postaviť sa, zamávať sekerou a zrevať: ,Za Casterlyho skalu!‘ Ale tento šialený nápad hneď zavrhol a prikrčil sa za kameňom.

Počul erdžanie vystrašených koní a rinčanie kovu narážajúceho na kov. Chiggenov meč zasiahol muža v krúžkovom brnení do tváre a Bronn vpadol medzi barbarov ako víchor a kosil nepriateľov napravo aj naľavo. Ser Rodrik dorážal do veľkého muža v plášti z kožušiny ľadového tigra, ich kone krúžili okolo seba a muži sa tĺkli hlava-nehlava. Jyck vysadol na koňa bez sedla a vrhol sa doprostred bitky. Po chvíli si Tyrion všimol, že z hrdla muža v kepeni z ľadového tigra trčí šíp. Keď otvoril ústa, aby vykríkol, vytryskla mu z nich krv. Skôr než dopadol na zem, ser Rodrik už bojoval s nie­kým iným.

Marillion zrazu vykríkol a prikryl si hlavu harfou, keď ponad ich balvan preletel kôň. Len čo sa jazdec zvrtol a zamieril späť k nim s rozkrúteným ostnatým kyjakom, Tyrion sa postavil a z celej sily sa zahnal sekerou. Ostrie zasiahlo cválajúceho koňa do krku a Tyrion skoro pustil sekeru, keď sa zvie­ra s rykom rútilo k zemi. Podarilo sa mu vytiahnuť sekeru a odskočiť nabok. Marillion toľko šťastia nemal. Kôň s jazdcom sa hnal priamo naňho. Tyrion prihopkal späť, a kým si lúpežník vyťahoval nohu spod koňa, zaťal mu sekerou do chrbta tesne nad lopatkami.

Keď uvoľňoval zbraň, začul spod tiel Marillionovo stonanie. „Pomôžte mi niekto,“ lapal po dychu spevák. „Bohovia, zmilujte sa, krvácam.“

„To je skôr konská krv,“ zaškľabil sa Tyrion. Spod mŕtveho zvieraťa sa vystrčila spevákova ruka a zahrabla prstami v hline ako pavúk s piatimi nohami. Tyrion dupol na prsty a pocítil pod pätou uspokojujúce prasknutie. „Zatvor oči a predstieraj, že si mŕtvy,“ poradil spevákovi, zdvihol sekeru a obrátil sa.

Potom sa zbehlo všetko naraz. Brieždením sa ozýval rev a výkriky, nad čistinkou sa vznášal pach krvi a všetko sa začalo mlieť. Okolo uší mu svišťali šípy, čo sa odrážali od skál. Všimol si, ako Bronn s mečom v každej ruke spadol z koňa. Tyrion sa držal čo najväčšmi bokom, zakrádal sa pome­dzi kamene a vynáral, len aby sekal do nôh koňom prechádzajúcim okolo. Našiel zraneného barbara, zabil ho a vzal si jeho prilbu. Na veľkej hlave ho tlačila, ale Tyrion bol rád, že má aspoň akú-takú ochranu. Jycka zložili od chrbta, keď zasiahol mečom muža pred sebou, a neskôr sa Tyrion potkol o Kurleketovo telo. Palcát mu rozmliaždil prasaciu tvár na kašu, ale Tyrion ho spoznal podľa dýky, čo mu vytiahol z dlane. Zastrčil si ju za pás, a vtom začul ženský výkrik.

Catelyn Starková stála chrbtom k útesu, obkľúčená tromi mužmi; jeden sedel na koni a zvyšní dvaja stáli. V zmrzačených prstoch nešikovne zvierala dýku, ale už nemala kam ustúpiť a oni na ňu útočili zo všetkých strán. Nech si tú suku zoberú, pomyslel si Tyrion, a nech si to vyžerie, ale predsa len sa pohol. A zrazu, skôr než si stihol uvedomiť, čo robí, zasiahol prvého muža zozadu do kolena a ťažká sekera prešla šľachami a kosťou ako práchnivejúcim drevom. Polená, čo krvácajú, pomyslel si hlúpo Tyrion, keď sa k nemu obrátil druhý muž. Tyrion cúvol pred jeho mečom, zahnal sa sekerou a muž sa prekoprcol dozadu… Catelyn Starková k nemu podišla a dýkou mu podrezala hrdlo. Muž na koni si spomenul, že ho ešte čakajú naliehavé záležitosti, a rýchlo odcválal.

Tyrion sa poobzeral. Všetkých nepriateľov buď porazili alebo zahnali. Bitka sa skončila, kým sa nepozeral. Všade naokolo ležali zomierajúce kone a zranení muži nariekali a kričali od bolesti. Na jeho veľký údiv on sám medzi nimi nebol. Pustil sekeru na zem. Ruky mal lepkavé od krvi. Prisahal by, že sa bil celý deň, ale zdalo sa, že slnko na oblohe sa ani nepohlo.

„Tvoja prvá bitka?“ opýtal sa Bronn, keď sa neskôr skláňal nad Jyckovým telom a vyzúval mu čižmy. Boli to dobré čižmy, ako sa na muža lorda Tywina patrilo; z pružnej naolejovanej kože, oveľa jemnejšej ako tá na Bronnových čižmách.

Tyrion prikývol. „Otec by bol náramne pyšný,“ povedal. V nohách mal také silné kŕče, že mohol ledva stáť. Zvláštne, že počas bitky bolesť takmer nevnímal.

„Teraz by si potreboval ženu,“ povedal Bronn a čierne oči sa mu zaleskli. Čižmy natlačil do sedlovej kapsy. „Po bitke nie je nič lepšie než ženské teplo, ver mi.“

Chiggen prestal oberať mŕtvych barbarov, aby si odpľul a oblizol pery.

Tyrion pozrel na lady Starkovú, ktorá obväzovala rany serovi Rodrikovi. „Bol by som za, keby si dala povedať,“ vyriekol. Žoldnieri sa rozosmiali a Tyrion sa pri tej predstave usmial. Toto je začiatok.

Potom si kľakol k bystrine a umyl si tvár ľadovou vodou. Keď krivkal k ostatným, znovu pozrel na mŕtvoly. Barbari boli vychudnutí trhani, ich malé kone len kosť a koža, rebrá sa im dali zrátať. Zbrane, čo im Bronn a Chiggen nechali, vôbec nepôsobili veľkolepo. Kyjaky, palice, dokonca kosa… Spomenul si na veľkého chlapa v kepeni z kožušiny ľadového tigra, ktorý bojoval so serom Rodrikom s obojručným mečom, ale keď našiel jeho mŕtvolu rozpleštenú na kamenistej zemi, zistil, že nebol až taký veľký, kepeň zmizol a Tyrion si všimol, že ostrie jeho meča je vyštrbené a lacná oceľ ro­zožratá hrdzou. Nečudo, že klan za sebou nechal deväť mŕtvych.

Oni prišli len o troch mužov; dvoch zbrojnošov lorda Brackena, Kurkeleta a Mohora, a o jeho Jycka, ktorý na neosedlanom koni šialene riskoval. Blázon do samého konca, pomyslel si Tyrion.

„Lady Starková, musíme čo najrýchlejšie pokračovať v ceste,“ povedal ser Willis Wode, keď sa cez priezor na prilbe starostlivo rozhliadal po okolitých hrebeňoch.

„Najprv musíme pochovať našich mŕtvych, ser Willis,“ vyhlásila. „Boli to statoční muži. Nenechám ich tu napospas vranám a ľadovým tigrom.“

„Táto zem je samá skala, nedajú sa tu kopať hroby,“ namietol ser Willis.

„Nazbierajme teda kamene na mohyly.“

„Zbierajte si kamene, koľko chcete,“ povedal Bronn, „ale bezo mňa a Chiggena. Ja mám na starosti iné veci ako vŕšiť šutre na mŕtvoly… Napríklad dýchať.“ Pozrel na ostatných. „Všetci, čo chcete prežiť do súmraku, poďte s nami.“

„Pani, obávam sa, že má pravdu,“ povedal unavene ser Rodrik. V bitke utŕžil ranu mečom, čo sa mu zarezal hlboko do ľavej ruky, a oštepom, ktorý ho škrabol na krku, a na hlase sa mu začal prejavovať vek. „Keď sa tu budeme zdržiavať, určite na nás znovu zaútočia a druhý raz by sme to už nemuseli prežiť.“

Tyrion si všimol hnev na Catelyninej tvári, ale nemala na výber. „Nech nám bohovia odpustia. Odchádzame.“

Teraz sa už nemohli ponosovať na nedostatok koní. Tyrion si preložil sedlo na Jyckovho grošovaného valacha, ktorý vyzeral dosť silný na to, aby vydržal ešte zo tri, štyri dni cesty. Keď chcel naňho vysadnúť, pribehol k nemu Lharys a povedal: „Zoberiem si svoju dýku, zmok.“

„Nech si ju nechá!“ Catelyn Starková pozerala na nich zo svojho koňa. „A vráťte mu aj sekeru. Možno ju bude potrebovať, keď nás znovu napadnú.“

„Ďakujem vám, pani,“ povedal Tyrion, keď vysadal na koňa.

„Neďakuj,“ odbila ho stroho. „Nedôverujem ti o nič viac než predtým.“ Skôr než sa zmohol na odpoveď, bola preč.

Tyrion si napravil na hlave ukradnutú prilbu a zobral si od Bronna sekeru. Spomenul si, ako sa jeho cesta začala, so zviazanými zápästiami a kapucňou stiahnutou na oči, a usúdil, že toto je rozhodne pokrok. Nech si lady Starková nechá svoju dôveru; kým mu nezoberú sekeru, bude mať v tejto hre výhodu.

Ser Wylis Wode šiel v čele. Bronn na chvoste s lady Starkovou bezpečne uprostred a serom Rodrikom ako jej tieňom. Marillion sa počas jazdy za­chmúrene obzeral na Tyriona. Spevák mal zlomené rebrá, harfu a štyri prsty na ruke, ktorou hral, ale deň preňho neznamenal úplnú stratu; niekde sa dostal k nádhernému plášťu z ľadového tigra, hustej čiernej kožušine s bielymi pruhmi. Ticho sa chúlil pod jej záhybmi a aspoň raz necítil potrebu rozprávať.

Neprešli ani pol míle, keď za sebou začuli divé vrčanie ľadových tigrov a neskôr aj prenikavý rev šeliem bijúcich sa o kusy mŕtvol. Marillion viditeľne zbledol. Tyrion podišiel k nemu. „Zbabelec,“ povedal, „sa pekne rýmuje so slovom krkavec.“ Popchol koňa a prešiel okolo speváka za serom Rodrikom a lady Catelyn.

Pozrela naňho a stisla pery.

„Ako som vám hovoril, predtým než nás tak nezdvorilo vyrušili,“ začal Tyrion, „v Malíčkovom príbehu je vážna trhlina. Nech už veríte čomukoľ­vek, čo sa o mne povráva, lady Starková, ubezpečujem vás, že nikdy neuzatváram stávky proti členom svojej rodiny.“





ARYA


Čierny kocúr s jedným uchom sa naježil a zasyčal na ňu.

Arya prechádzala uličkou a zľahka balansovala na bruškách bosých prstov, počúvala tlkot svojho srdca, dýchala pomaly a zhlboka. Potichu ako tieň, opakovala si, zľahka ako pierko. Kocúr ostražito sledoval, ako sa k nemu blíži.

Mačky sa chytali ťažko. Ruky mala celé doškriabané a na kolenách chrasty, čo sa pooškierala, keď sa kotúľala. Na začiatku jej kuchárova tučná mačka vždy ušla, ale Syrio jej nedal pokoj. Keď k nemu dobehla s krvácajúcimi rukami, povedal len: „Tak pomaly? Musíte byť rýchlejšia. Nepriatelia vám spôsobia viac než pár škrabancov.“ Potrel jej rany myrským ohňom a pálilo ju to tak veľmi, že si musela hrýzť do pery, aby nevykríkla. Potom ju poslal chytať ďalšie mačky.

V Červenej bašte bolo mačiek neúrekom: starých miciek, ktoré sa vyhrie­vali na slnku, špehúňov s chladnými očami švihajúcich chvostmi, rýchlych mačiatok s pazúrikmi ako ihličky, krotkých mačiek dvorných dám, ktoré pravidelne česali, či vypĺznutých prašín zakrádajúcich sa okolo kôp odpadkov. Arya ich chytala jednu za druhou a nosila Syriovi Forelovi… všetky okrem tohto jednouchého čierneho kocúra. „To je skutočný kráľ tohto hradu,“ povedal jej jeden strážnik. „Starý ako svet a strašne prefíkaný. Raz tu kráľ hostil kráľovninho otca a ten čierny lotor vyskočil na stôl a uchmatol pečeného bažanta rovno z prstov lorda Tywina. Robert sa šiel popukať od smiechu. Od toho sa radšej drž ďalej, dieťa.“

Utekal pred ňou cez pol hradu; dvakrát obišli Vežu pravej ruky cez nádvorie, vnútorné a vonkajšie hradby, prebehol cez stajne, potom po to­čitých schodoch dolu okolo malej kuchyne, popri chlievoch a kasárňach zlatých plášťov, pozdĺž riečneho múru, a opäť hore schodmi, a potom späť cez Zradcov chodníček, do všelijakých čudných budov, a napokon znova von, až kým sa Aryi úplne nestratil z očí.

Teraz ho už konečne mala. Na oboch stranách sa blízko pri sebe vypínali vysoké steny a pred ňou pustý kamenný múr bez okien. Potichu ako tieň, opakovala si a sledovala ho, zľahka ako pierko.

Keď bola od neho na tri kroky, kocúr vyštartoval. Odbočil vľavo, zakľučkoval doprava, a Arya za ním – doprava a doľava – aby mu odrezala únikovú cestu. Hlasno zasyčal a snažil sa jej prekĺznuť pomedzi nohy. Rýchlo ako had, povedala si, chňapla po ňom a pevne zovrela vypasené telo. Pri­tlačila si ho k hrudníku, otočila sa a rozosmiala, keď jej zaťal pazúry do krátkej koženej vesty. Rýchlo pobozkala kocúra rovno medzi oči a mykla hlavou skôr, než ju stihol poškriabať. Kocúr zamraučal a zaprskal.

„Čo stvára s tou mačkou?“

Ohromená Arya pustila kocúra a obrátila sa za hlasom. Zviera v okamihu zmizlo. Na konci uličky stálo dievča s kučeravou zlatou hrivou, oblečené ako bábika v modrom saténe. Vedľa neho stál územčistý svetlovlasý chlapec so vzpínajúcim sa jeleňom, vyšitým perličkami na prednej časti doubletu, a s miniatúrnym mečom na opasku. Princezná Myrcella a princ Tommen, pomyslela si Arya. Nad nimi stála septa mohutná ako pivovarnícka kobyla a za nimi dvaja veľkí muži v červených plášťoch – lannisterovské stráže.

„Čo robíš s tou mačkou, chlapče?“ opýtala sa znovu prísne Myrcella. Obrátila sa k bratovi: „To je ale otrhané chlapča, však? Pozri naňho.“ Zachichotala sa.

„Špinavý, smradľavý trhan,“ prikývol Tommen.

Oni ma nespoznali, uvedomila si Arya. Dokonca ani nevedia, že som dievča. Nečudo; bola bosá a špinavá, vlasy mala po dlhom behu po hrade spotené a strapaté, na sebe mala krátku vestu, ktorú jej dotrhali mačky, a hrubé hnedé nohavice, odstrihnuté nad kolenami. Na chytanie mačiek si človek neoblieka sukne ani hodvábne šaty. Rýchlo sklopila zrak a pokľakla. Možno ju naozaj nespoznajú. Ak áno, nikdy by to nevysvetlila. Septa Mordana by sa do krvi urazila a Sansa by sa za ňu tak hanbila, že by sa s ňou už nikdy nerozprávala.

Stará tučná septa podišla dopredu. „Ako si sa sem dostal, chlapče? V tejto časti hradu nemáš čo hľadať.“

„Tých sa človek nikdy nezbaví,“ zavrčal strážnik v červenom plášti. „Sú ako potkany.“

„Čí si, chlapče?“ vypytovala sa septa. „Odpovedz. Čo je s tebou, si nemý?“

Aryi uviazli slová v hrdle. Keby odpovedala, Tommen a Myrcella by ju určite spoznali.

„Godwyn, priveď ho sem,“ povedala septa. Vyšší strážnik k nej zamieril.

Panika jej zovrela hrdlo ako obrie ruky. Arya by zo seba nedostala ani slovo, ani keby od toho závisel jej život. Pokojne ako vodná hladina, pomyslela si.

Keď sa k nej Godwyn natiahol, Arya sa pohla. Rýchlo ako had. Naklonila sa doľava, prstami sa jej letmo dotkol pleca a prešmykla sa popri ňom. Hladko ako letný hodváb. Skôr ako sa strážnik stihol za ňou otočiť, trielila preč. Svižne ako jeleň. Septa na ňu čosi kričala. Arya jej prekĺzla pomedzi nohy, mocné a biele ako dva mramorové stĺpy, vystrela sa a narazila do princa Tommena, ten spadol a vykríkol „Aúúú!“, prekľučkovala okolo druhého strážcu a upaľovala ďalej, čo jej sily stačili.

Počula za sebou výkriky, potom dupot, čoraz bližšie. Hodila sa na zem a prevalila nabok. Strážnik v červenom plášti prebehol okolo nej a potkol sa. Arya sa rýchlo postavila. Zbadala nad sebou vysoké úzke okno, sotva širšie ako strieľňa. Vyskočila, zachytila sa parapetu, vytiahla sa nahor, zatajila dych a šmykla dovnútra. Klzko ako úhor. Skočila, dopadla na zem pred vydesenú slúžku, vystrela sa, oprášila si pavučiny, a opäť sa rozbehla, von dverami a potom dlhou sálou, dolu schodmi cez kryté nádvorie, odbočila za roh a šibla cez dlhé úzke okno v múre do pivnice, tichej ako hrob. Zvuky za ňou postupne tíchli.

Arya lapala po dychu, úplne v koncoch. Ak ju spoznali, je v kaši, ale pre­sviedčala sama seba, že to nemôže byť také zlé. Bola rýchla. Svižne ako jeleň.

V tme si čupla a oprela sa chrbtom o vlhký múr, naťahovala uši, či nezačuje prenasledovateľov, ale počula len tlkot svojho srdca a kvapkajúcu vodu v diaľke. Ticho ako tieň, opakovala si. Ktovie, kde je. Po príchode do Kráľovho prístavu mávala v noci desivé sny, že sa v hrade stratila. Otec jej povedal, že Červená bašta je menšia ako Zimovres, ale v jej snoch bola stále obrovská, nekonečné kamenné bludisko s múrmi, čo sa presúvali a hýbali vždy, keď sa nedívala. Blúdila ponurými sálami popri vyblednutých tapisériách, upaľovala po točitých schodoch, prebehla cez nádvorie alebo kamenný most a od stien sa odrážali jej výkriky, ale nikto na ne neodpovedal. V nie­ktorých miestnostiach akoby z červeného kameňa presakovala krv a nikde nevedela nájsť žiadne okno. Občas počula otcov hlas, ale vždy len z veľkej diaľky, a nech bežala, ako rýchlo chcela, bol stále tichší a slabší, až kým úplne nezanikol a Arya nezostala v tme sama.

Uvedomila si, že aj teraz sa ocitla v bezodnej tme. Pritisla si k hrudi holé kolená, objala ich rukami a zachvela sa. Zostane tu a bude potichu počítať do desaťtisíc. Potom vylezie von a pohľadá cestu domov.

Keď sa pri rátaní dostala k číslu osemdesiatsedem, miestnosť sa začala rozjasňovať, ako sa jej oči prispôsobovali tme. Všetko naokolo nadobúdalo tvar. V šere na ňu lačno pozerali obrovské prázdne očné jamky a nejasne videla aj obrysy dlhých zubov. Keď sa ta pozrie znovu, príšery tam nebudú. Nikdy tam neboli. Predstavovala si, že v tme je s ňou Syrio a šepká jej do ucha. Pokojne ako vodná hladina, opakovala si. Silno ako medveď. Zúrivo ako rys. Otvorila oči.

Príšery tam stále boli, ale strach zmizol.

Arya sa opatrne postavila a vystrela ruku pred seba. Hlavy boli všade naokolo. Zvedavo sa jednej dotkla, neverila, že je skutočná. Končekmi prstov jemne pohladila masívnu čeľusť. Na dotyk bola skutočná. Kosť pod jej dlaňou bola hladká, studená a tvrdá. Prešla po jednom zube, čiernom a os­trom, po dýke stvorenej z tmy, a celá sa roztriasla.

„Je to mŕtve,“ povedala nahlas. „Je to len lebka, tá mi nemôže ublížiť.“ A predsa, akoby ten netvor vedel, že je tam spolu s ním. Cítila na sebe prázdne oči, čo ju sledovali v šere; v temnej jaskyni bolo niečo, čo ju nemalo rado. Ustúpila pred lebkou a narazila do druhej, ešte väčšej. Na chvíľu sa jej zmocnil pocit, že zuby netvora sa jej zatínajú do pleca, akoby si chcel odhryznúť kus mäsa. Arya sa zvrtla na päte a pocítila, ako sa jej o niečo zachytila vesta a trhá sa. Keď zistila, že je to obrovský tesák, pustila sa do behu. Z tmy sa pred ňou vynorila ďalšia lebka, najväčšia obluda zo všetkých, ale Arya nezastala. Preskočila cez hrebeň čiernych zubov, dlhých ako meče, preletela pomedzi hladné čeľuste a uháňala k dverám.

Rukami nahmatala ťažký kovový kruh, osadený v dreve, a prudko ho potiahla. Dvere sa najskôr ani nepohli, ale potom sa pomaličky začali otvárať dovnútra a škrípali tak hlasno, že ich muselo počuť celé mesto. Arya ich odchýlila len natoľko, aby mohla prekĺznuť do chodby za nimi.

Ak v miestnosti s príšerami bola tma, tak chodba pripomínala jamu čiernu ako hrob v siedmich peklách. Pokojne ako vodná hladina, opakovala si Arya, ale aj keď počkala, aby sa jej oči prispôsobili tme, nevidela nič, len sivý obrys dvier, ktorými práve prešla. Zamávala si rukou pred tvárou. Cítila závan vzduchu, ale nič nevidela. Bola ako slepá.

Vodný tanečník vidí všetkými zmyslami, pripomenula si. Zatvorila oči, zatajila dych, jeden, dva, tri, a vpila sa do ticha. Natiahla ruky pred seba. Končekmi prstov sa dotkla hrubého drsného kameňa naľavo. Držala sa popri múre, šmátrala po ňom rukou a robila malé neisté krôčiky temnotou. Všetky chodby niekam vedú. Tam, kde je cesta dnu, je aj cesta von. Strach sa zarezáva hlbšie ako meč. Nebude sa báť. Mala pocit, že takto prešla hodný kus cesty, keď sa chodba náhle skončila a ovanul ju studený vzduch. Vlasy ju jemne šteklili na tvári.

Zdola začula zvuky. Dupot čižiem na kameni, vzdialené hlasy. Múr osvetlil mihotavý lúč, hoci len slabo, a zistila, že stojí pri okraji veľkej čiernej studne, jamy s priemerom dvadsať stôp, klesajúcej do hlbín. V zaoblených stenách boli namiesto schodov osadené kamene vedúce nadol, temné schody do pekla, o akom im rozprávala stará dojka. A z tej temnoty, z útrob zeme čosi prichádzalo…

Arya pozrela ponad okraj a na tvári pocítila studený dych jamy. Hlboko pod sebou zbadala svetlo fakle, malé ako plamienok sviečky, a v ňom rozo­znala dvoch mužov. Ich tiene poskakovali po stenách studne, vysoké ako obri. Počula ich hlasy, čo sa rozliehali ako ozvena v hlbokej šachte.

„… našiel jedného bastarda,“ hovoril jeden. „Čoskoro nájde aj ďalších. Za deň, dva či štrnásť…“

„A keď sa dozvie pravdu, čo spraví?“ opýtal sa druhý hlas s melodickým prízvukom Slobodných miest.

„To vedia len bohovia,“ odpovedal prvý hlas. Arya si všimla obláčik sivého dymu, stúpajúci z fakle, čo sa vlnil ako had. „Tí blázni sa mu pokúsili zabiť syna, a čo je ešte horšie, urobili z toho frašku. On sa nedá len tak ľahko odstrániť. Varujem ťa, vlk a lev si čoskoro skočia po krku, či už to budeme chcieť alebo nie.“

„Už čoskoro, priskoro,“ vzdychol si hlas s prízvukom. „Načo by bola teraz komu vojna? Ešte nie sme pripravení. Zdrž ju.“

„To môžem rovno zastaviť čas. Som azda čarodejník?“

Ten druhý sa zasmial. „To určite nie.“ Plamene oblizli chladný vzduch. Vysoké tiene boli už takmer hore a o chvíľu sa muž s fakľou vynoril rovno pred ňou aj so spoločníkom po boku. Arya sa odplazila od studne, zaľahla a pritisla sa k múru. Keď muži vyšli na vrch schodiska, zatajila dych.

„Čo mám podľa teba robiť?“ opýtal sa ten s fakľou, zavalitý muž v koženej peleríne. Aj v ťažkých čižmách jeho chodidlá nehlučne kĺzali po kameni. Na zjazvenej tvári pod železným klobúkom sa mu černelo strnisko, na odeve z varenej kože mal krúžkové brnenie, za opaskom dýku a krátky meč. Arya mala pocit, že ho odniekiaľ pozná.

„Keď mohol zomrieť jeden pobočník, prečo nie aj druhý?“ ozval sa muž s prízvukom a žltou kozou briadkou. „Tento tanec predsa dobre poznáš, priateľu.“ Arya si bola istá, že toho muža nikdy predtým nevidela. Bol obludne tučný, a predsa sa zdalo, že chodí ľahko a našľapuje na prsty ako vodný tanečník. Vo svetle fakle sa zaleskli jeho prstene, červené zlato a biele striebro s rubínmi, zafírmi a žltými tigrími okami. Na každom prste mal prsteň, na niektorých dokonca dva.

„Čo bolo, bolo, a tento pobočník je iný,“ namietol zjazvený muž, keď vyšli na chodbu. Nehybne ako kameň, hovorila si v duchu Arya, potichu ako tieň. Keďže ich oslepovala fakľa, nevšimli si ju, hoci ležala na kamennej dlážke len pár stôp od nich.

„Možno áno,“ odpovedal fúzatý a zastal, aby po dlhom výstupe nabral dych. „Rozhodne potrebujeme čas. Princezná čaká dieťa. Khal nič ne­urobí, kým sa mu nenarodí syn. Vieš predsa, akí sú títo divosi.“

Muž s fakľou čosi stlačil. Arya začula dunivý rachot. Zo stropu sa zniesla nadol veľká kamenná platňa sfarbená dočervena svetlom fakle a dopadla na zem s ohlušujúcim buchotom. Arya len-len že nevykríkla. Tam, kde bol predtým vchod do studne, ostal len kameň, pevný a neporušený.

„Ak sa čoskoro nerozhýbe, môže byť neskoro,“ povedal zavalitý muž v železnom klobúku. „Toto už nie je hra pre dvoch, ak vôbec niekedy bola. Stannis Baratheon a Lysa Arrynová unikli z môjho dosahu a špehovia tvrdia, že začali zvolávať bojovníkov. Kvetinový rytier napísal do Vyšesadu, poprosil otca, aby poslal na dvor jeho sestru. Dievča má štrnásť rokov, je milá, krásna a učenlivá a lordovi Renlymu aj serovi Lorasovi by sa páčilo, keby s ňou kráľ líhal, oženil sa s ňou a urobil z nej novú kráľovnú. Malíček… len bohovia vedia, akú hru hrá Malíček. Aj tak mi však v noci ne­dáva spať lord Stark. Našiel toho bastarda, našiel knihu a čoskoro zistí pravdu. A teraz jeho žena zajala Tyriona Lannistera, pretože sa do toho zamiešal Malíček. Lord Tywin to zoberie ako veľkú urážku a Jaime má Zmoka nepochopiteľne rád. Ak sa Lannisterovci vydajú na sever, zároveň s nimi sa rozhýbu aj Tullyovci. Zdrž to, hovoríš ty, a ja odpovedám popožeň to. Ani najšikovnejší žonglér neudrží vo vzduchu stovky gulí naraz.“

„Ty si viac než žonglér, priateľko. Si skutočný čarodejník. Chcem od teba len to, aby si ešte chvíľu čaroval.“ Vykročili po chodbe smerom, odkiaľ pri­šla Arya, popri miestnosti s príšerami.

„Urobím, čo bude v mojich silách,“ povedal potichu muž s fakľou. „Potrebujem zlato a ďalších päťdesiat vtáčikov.“

Keď sa dosť vzdialili, Arya sa zdvihla a začala zakrádať za nimi. Potichu ako tieň.

„Tak veľa?“ Svetlo sa mihotalo v diaľke pred ňou, hlasy slabli. „Takých, akých potrebuješ, je ťažko nájsť… Mladí sú neskúsení… Možno skôr starších… tí tak ľahko nezomierajú…“

„Nie. Mladí sú bezpečnejší… správaj sa k nim láskavo…“

„… ak udržia jazyk za zubami…“

„… riziko…“

Aj keď sa hlasy stratili v diaľke, stále videla svetlo fakle, dymiacu hviezdu, čo jej svietila na cestu. Dvakrát sa jej zdalo, že zmizla, ale Arya kráčala rovno ďalej a vždy, keď svetlo pobledlo, ocitla sa na vrchu strmého úzkeho schodiska a fakľa horela pod ňou. Ponáhľala sa za svetielkom. Raz sa potkla a udrela o stenu. Prstami nahmatala len hlinu a drevené trámy, hoci predtým boli steny chodieb z kameňa.

Zakrádala sa za nimi niekoľko míľ. Keď sa svetlo stratilo, neostalo jej iné, ako postupovať ďalej poslepiačky. Nahmatala múr a šla popri ňom, nevidomá a stratená, ale predstavovala si, ako vedľa nej potichu beží Nymeria. Nakoniec sa ocitla v špinavej, smradľavej vode po kolená a želala si, aby vedela tancovať na hladine, ako by to možno dokázal Syrio. Premýšľala, či ešte niekedy uvidí svetlo. Keď konečne vyšla na nočný vzduch, vonku sa už celkom zotmelo.

Zistila, že stojí v stoke, presne tam, kde ústi do rieky. Páchla tak príšerne, že sa vyzliekla a ponorila do čiernej vody. Plávala, až kým sa necítila čistá, potom vyliezla z vody a triasla sa od zimy. Keď si prala šaty, po ceste pri rieke išli nejakí jazdci, ak aj videli chudé nahé dievča, ako si perie handry vo svite mesiaca, nevenovali mu pozornosť.

Bola na míle od hradu, ale v Kráľovom prístave stačilo zdvihnúť hlavu a Červená bašta na Aegonovom kopci jej nedovolila zablúdiť. Keď prišla k strážnici pri hradnej bráne, šaty mala takmer suché. Padacia mreža bola spustená a brána zatvorená na závoru, a tak zamierila k bočnému vchodu. Muži v zlatých plášťoch, ktorí držali hliadku, sa len uškrnuli, keď ich po­žiadala, aby ju pustili dovnútra. „Tu nemáš čo hľadať,“ povedal jeden. „Zvyšky z kuchyne sme rozdali a po zotmení sem už žobrákov nepúšťame.“

„Ja nie som žobrák,“ namietla, „ja tu bývam.“

„Povedal som, že tu nemáš čo hľadať. Čo nepočuješ?“

„Chcem ísť za otcom.“

Strážnici pozreli na seba. „A ja chcem pretiahnuť kráľovnú, ale je mi to prd platné,“ povedal mladší z nich.

Starší sa zasmial. „A ktože je tvoj otec, chlapče? Mestský potkaniar?“

„Kráľova pravá ruka.“

Obaja muži sa rozosmiali, ale potom jej ten starší pohrozil päsťou, akoby odháňal potkana. Arya postrehla pohyb skôr, než ju zasiahol, a odskočila. „Ja nie som chlapec!“ vykríkla. „Som Arya Starková zo Zimovresu, a ak sa ma dotknete, môj otec dá nabodnúť vaše hlavy na koly. Ak mi neveríte, priveďte z Veže pravej ruky Joryho Cassela alebo Vayona Poola.“ Založila si ruky v bok. „Otvoríte mi bránu, alebo vás mám preplieskať, aby ste lepšie počuli?“

Jej otec bol vo svetlici sám, keď ju k nemu Harwin a Tučný Tom priviedli, a pri lakti mu horela olejová lampa. Skláňal sa nad najväčšou knihou, akú kedy videla, s popraskanými žltými stránkami zaplnenými kostrbatým písmom, viazanou vo vyblednutej koži. Hneď ju však zatvoril, aby si vypočul Harwinovo hlásenie. Keď mužov s poďakovaním prepúšťal, na tvári mal prísny výraz.

„Uvedomuješ si, že ťa musela hľadať polovica mojich stráží?“ opýtal sa Eddard Stark, keď osameli. „Septa Mordana šalie od strachu. Je v septe, kde sa modlí za tvoj šťastný návrat. Arya, predsa vieš, že za brány hradu nesmieš chodiť bez môjho povolenia.“

„Nešla som za brány!“ vyhŕkla. „Teda, nechcela som. Bola som dolu v kobkách, lenže za nimi som natrafila na chodby. Všade bola tma a nemala som ani fakľu, ani sviečku, aby som si posvietila pred seba, takže som musela ísť ďalej. Nemohla som sa vrátiť naspäť, lebo tam bolo veľa príšer. Otec, hovorili o tom, že vás zabijú! Nie tie príšery, dvaja muži. Nevideli ma, lebo som bola nehybná ako kameň a tichá ako tieň, ale počula som ich. Hovorili, že máte akúsi knihu a bastarda a že ak môže zomrieť jeden pobočník, prečo by nemohol aj druhý? Toto je tá kniha? Stavila by som sa, že tým bastardom mysleli Jona.“

„Jona? Arya, o čom rozprávaš? Kto to hovoril?“

„Predsa oni,“ odpovedala. „Bol tam jeden tučný s prsteňmi a žltou bradou a ďalší v krúžkovom brnení a železnom klobúku, ten tučný vravel, že to ešte treba zdržať, ale ten druhý sa s ním hádal, vraj už nevydrží dlhšie žonglovať, že vlk s levom si čoskoro skočia po krku a že to celé je fraška.“ Snažila sa rozpamätať na zvyšok rozhovoru. Celkom tomu nerozumela a navyše sa jej to teraz v hlave poplietlo. „Ten tučný spomínal, že princezná čaká dieťa. Ten v železnom klobúku mal fakľu a hovoril, že sa musia poponáhľať. Myslím, že to bol čarodejník.“

„Čarodejník?“ opýtal sa Ned s vážnou tvárou. „Mal azda dlhú bielu bradu a vysokú špicatú čiapku posiatu hviezdami?“

„Nie! Vôbec nevyzeral ako čarodejník z dojkiných rozprávok. Nepripomínal čarodejníka, iba ten tučný ho tak nazval.“

„Varujem ťa Arya. Ak mi tieto nezmysly rozprávaš len preto, aby…“

„Nie, hovorila som vám, že to bolo v kobkách, na mieste s tajnou stenou. Naháňala som mačky a…“ Zvraštila tvár. Keby sa priznala, že zhodila princa Tommena, otec by sa na ňu naozaj nahneval. „… a skrátka som vliezla do toho okna. A tam som našla príšery.“

„Príšery a čarodejníkov,“ prikývol jej otec, „zdá sa, že si zažila samé dob­rodružstvá. Hovoríš, že tí muži, ktorých si počula, sa rozprávali o žonglovaní a fraške?“

„Áno,“ prisvedčila Arya, „ale…“

„Arya, boli to cirkusanti,“ povedal jej otec. „V Kráľovom prístave je teraz najmenej tucet potulných hereckých skupín, ktoré si prišli zarobiť pár grošov od návštevníkov turnaja. Len bohovia vedia, čo robili na hrade, ale kráľ ich možno požiadal o predstavenie.“

„Nie,“ zanovito pokrútila hlavou. „To neboli…“

„Určite by si nemala za nikým loziť ani ho špehovať. A rovnako sa mi nepáči predstava, že moja dcéra naháňa mačky a lezie pri tom do čudných okien. Pozri sa na seba, drahé dieťa. Ruky máš samý škrabanec. Už to trvá pridlho. Odkáž Syriovi, že by som sa s ním rád porozprával…“

Prerušilo ho rázne zaklopanie na dvere. „Prepáčte, lord Eddard,“ ozval sa Desmond z chodby a pootvoril dvere, „ale je tu čierny brat a žiada o vypočutie. Vraj ide o naliehavú záležitosť. Myslel som, že vás to bude zaujímať.“

„Nočná hliadka má u mňa vždy dvere otvorené,“ povedal jej otec.

Desmond vpustil muža dovnútra. Bol škaredý a hrbatý, mal strapatú bradu a špinavé háby, ale jej otec ho srdečne privítal a opýtal sa ho, ako sa volá.

„Yoren, pane. Prepáčia, že takto neskoro vyrušujem.“ Poklonil sa Aryi. „Toto je určite ich syn. Podobá sa na nich.“

„Ja som dievča,“ povedala roztrpčene Arya. Ak starý muž prišiel z Múru, musel prechádzať cez Zimovres. „Poznáte mojich bratov?“ opýtala sa vzrušene. „Robb a Bran sú v Zimovrese a Jon na Múre. Jon Snow je teraz tiež v Nočnej hliadke, určite ho poznáte, má pravlka, bieleho s červenými očami. Už sa z neho stal prieskumník? Ja som Arya Starková.“ Starý muž v smrad­ľavých čiernych šatách na ňu zarazene pozeral, ale Arya sa nevedela zastaviť. „Keď pôjdete späť na Múr, zoberiete odo mňa Jonovi list, ak ho napíšem?“ Keby tu tak teraz bol Jon! On by uveril tomu, čo rozprávala o kobkách aj o tučnom mužovi s bradou a čarodejníkovi v železnom klobúku.

„Moja dcéra často zabúda na dobré spôsoby,“ ospravedlňoval sa za ňu Eddard Stark s úsmevom, ktorý zjemňoval jeho slová. „Prepáčte, Yoren. Poslal vás môj brat Benjen?“

„Nikto ma neposlal, pane, okrem starého Mormonta. Prišiel som pohľadať mužov, čo by šli na Múr, a keď bude Robert dávať audienciu, kľaknem si a poviem, čo potrebujeme, a spýtam sa, či kráľ a jeho pobočník nedržia v žalári dákych lotrov, ktorých by sa radi zbavili. No ale prišiel som aj kvôli Benjenovi Starkovi, hej. Jeho krv sčernela, a tak je to môj brat rovnako ako ich. Riadne som sa sem hnal, skoro som cestou uštval koňa a ostatných som nechal ďaleko za sebou.“

„Ostatných?“

Yoren si odpľul. „Potulných rytierov, žoldnierov a ďalších lumpov. V tej krčme ich bolo neúrekom, videl som, ako všetci vetria. Po krvi či po zlate, nakoniec všetko smrdí rovnako. Ale nie všetci sa chystali do Kráľovho prístavu. Niektorí odcválali do Casterlyho skaly, čo je bližšie. Lord Tywin to už určite vie, na to môžu vziať jed.“

Otec zvraštil obočie. „O čom hovoríte?“

Yoren pozrel na Aryu. „Ak sa neurazia, hovorme radšej osamote.“

„Ako si želáte. Desmond, odprevaď moju dcéru do jej komnát.“ Pobozkal ju na čelo. „Náš rozhovor dokončíme zajtra.“

Arya tam stála ako prikovaná. „Jonovi sa nič nestalo, však?“ opýtala sa Yorena. „Ani strýkovi Benjenovi?“

„No, pokiaľ ide o Starka, nič neviem. Ten chlapec, Snow, bol v poriadku, keď som z Múru odchádzal. Ale tí dvaja ma netrápia.“

Desmond ju chytil za ruku. „Tak poďme, slečna. Počuli ste otca.“

Arya nemala na výber a ľutovala, že tu nie je Tučný Tom. Toho by nejako prekabátila a mohla by stáť za dverami a načúvať, čo hovorí Yoren otcovi, ale Desmond bol bystrý, tomu neprejde cez rozum. „Koľko strážnikov má môj otec?“ opýtala sa, keď schádzali k jej izbe.

„Tu v Kráľovom prístave? Päťdesiat.“

„Vy by ste nedovolili, aby ho niekto zabil, však?“ opýtala sa.

Desmond sa zasmial. „Toho sa nemusíte báť, slečna. Lorda Eddarda strážime vo dne v noci. Ubezpečujem vás, že sa mu nič nestane.“

„Lannisterovci majú viac než päťdesiat mužov,“ poznamenala Arya.

„To je pravda, ale jeden severan je za desať týchto južanských vojačikov, takže môžete pokojne spávať.“

„A čo keby poslali čarodejníka, aby ho zabil?“

„No,“ povedal Desmond a tasil meč, „keď čarodejníkovi zotnete hlavu, zomrie ako každý.“





EDDARD


Robert, maj rozum,“ prosil Ned, „počuješ, čo hovoríš? Chceš dať zavraždiť dieťa.“

„Tá cundra je tehotná!“ Kráľova päsť dopadla s hlasným zadunením na dosku zasadacieho stola. „Hovoril som ti, že sa to stane, Ned. Vtedy medzi mohylovými hrobmi, vravel som to, ale ty si ma nepočúval. Tak si to vypočuješ teraz. Chcem, aby boli mŕtvi, matka aj dieťa, obaja, a ten šialenec Viserys tiež. Je to dosť jasné, alebo to mám zopakovať? Chcem, aby boli mŕtvi.“

Ostatní radcovia sa zo všetkých síl snažili predstierať, že sú niekde inde. Bezpochyby boli všetci múdrejší než on. Eddard Stark si len zriedka pripadal taký osamotený. „Ak to urobíš, navždy pošpiníš svoju česť.“

„Nech špina pokojne padne na moju hlavu, len nech sa to spraví. Nie som taký slepý, aby som nevidel tieň sekery, čo visí nad mojím vlastným krkom.“

„Žiadna sekera tam nevisí,“ povedal Ned svojmu kráľovi. „Len tieň tieňa, ktorý už dvadsať rokov neexistuje… Ak je to vôbec pravda.“

„Ak?“ opýtal sa šeptom Varys a pošúchal si napudrované dlane. „Môj pane, krivdíte mi. Prečo by som vám a rade klamal?“

Ned chladno pozrel na eunucha. „Prinášate nám správy od zradcu, ktorý je na druhom konci sveta, pane. Možno sa Mormont mýli. Možno klame.“

„Ser Jorah by si nedovolil klamať mi,“ povedal Varys s lišiackym úsmevom. „Na to sa môžete spoľahnúť, pane. Viem naisto, že princezná čaká dieťa.“

„To hovoríte vy. Ak sa mýlite, nemusíme sa ničoho báť. Ak to dievča potratí, takisto. Aj keď porodí dcéru namiesto syna. A aj keď dieťa neprežije.“

„Ale čo ak to bude chlapec?“ nedal sa Robert. „Čo ak prežije?“

„Bude nás od nich stále deliť Úzke more. Dothrakov sa budem báť, až keď naučia svoje kone chodiť po vode.“

Kráľ sa napil vína a premeral si ostro Neda na opačnej strane stola. „Takže mi radíš, aby som nič nespravil, kým sa to dračie semeno nevylodí s celou svojou armádou pri mojich brehoch?“

„To ,dračie semeno‘ je v lone svojej matky,“ odpovedal Ned. „Ani Aegon sa nevydal dobýjať, kým pil mlieko z matkiných pŕs.“

„Bohovia! Si tvrdohlavý ako pratur, Stark.“ Kráľ sa rozhliadol okolo stola. „A čo vy ostatní? Prehltli ste si jazyky? Hádam nikto z vás rozumne nedohovorí tomuto bláznovi so zamrznutou tvárou?“

Varys sa na kráľa úlisne usmial a položil mäkkú dlaň Nedovi na rukáv. „Chápem vaše obavy, lord Eddard, naozaj. Neteší ma, že som malej rade musel priniesť túto smutnú správu. Premýšľame o hrozných veciach, zákerných veciach. Avšak my, čo si trúfame vládnuť, musíme robiť zákerné veci pre dobro ríše, čo ako by to bolelo.“

Lord Renly pokrčil plecami. „Podľa mňa je to úplne jednoduché. Viserysa a jeho sestru sme mali zabiť už dávno, ale jeho výsosť, teda môj brat, urobil chybu, keď dal na radu Jona Arryna.“

„Milosrdenstvo nikdy nie je chyba, lord Renly,“ ozval sa Ned. „Ser Barris­tan skolil na Trojzubci tucet dobrých mužov, Robertových a mojich priateľov. Keď ho pred nás priviedli, bol vážne zranený a zdalo sa, že neprežije, Roose Bolton naliehal, aby sme mu podrezali hrdlo, ale tvoj brat povedal: ,Nezabijem muža za vernosť a za to, že dobre bojoval,‘ a poslal po svojho majstra, aby serovi Barristanovi ošetril rany.“ Uprel na kráľa dlhý chladný pohľad. „Inak by s nami dnes tento muž nesedel.“

Robert mal aspoň toľko hanby, že sa začervenal. „To bolo niečo iné,“ namietol. „Ser Barristan bol rytier Kráľovskej gardy.“

„A Daenerys je štrnásťročné dievča.“ Ned vedel, že zašiel priďaleko, ale nedokázal mlčať. „Robert, pýtam sa ťa, prečo sme povstali proti Aerysovi Targaryenovi, ak nie preto, aby sme zabránili vraždeniu detí?“

„Aby sme skončili s Targaryenovcami!“ zahučal kráľ.

„Výsosť, Rhaegara si sa predsa nikdy nebál.“ Ned sa snažil nehovoriť pohŕdavo, ale nedarilo sa mu to. „Hádam sa z teba za tie roky stal taký slaboch, že sa bojíš tieňa nenarodeného dieťaťa?“

Robert očervenel. „To stačilo, Ned,“ varoval ho a ukázal naňho prstom. „Už ani slovo. Vari si zabudol, kto je tu kráľ?“

„Nie, výsosť,“ odpovedal Ned. „A ty?“

„Dosť už!“ zakričal kráľ. „Už je mi zle z tých rečí. Nech som prekliaty, ak s tým okamžite neskoncujem. Čo na to vy?“

„Treba ju zabiť,“ vyhlásil lord Renly.

„Inú možnosť nemáme,“ pošepol Varys. „Je to smutné, naozaj smutné…“

Ser Barristan Selmy zdvihol zrak od stola a povedal: „Výsosť, je cťou postaviť sa proti nepriateľovi na bojovom poli, ale nie je čestné zabíjať ho v matkinom lone. Odpustite, ale musím súhlasiť s lordom Eddardom.“

Veľmajster Pycelle si odkašľal, čo mu trvalo hádam aj niekoľko minút. „Môj rád slúži ríši, nie vládcovi. Kedysi som radil kráľovi Aerysovi rovnako verne, ako dnes radím kráľovi Robertovi, takže voči tomu jeho dievčaťu nechovám žiadnu zášť. Napriek tomu položím otázku takto – keby vypukla vojna, koľko mužov by v nej prišlo o život? Koľko miest by zhorelo? Koľko detí by bolo odtrhnutých od matiek a nabodnutých na hroty kopijí?“ Pohladil si hustú bielu bradu a pôsobil pritom nadmieru smutno, nesmierne unavene. „Nie je azda múdrejšie, či dokonca ohľaduplnejšie, aby Daene­rys Targaryenová umrela a tisíce detí mohli žiť?“

„Ohľaduplnejšie,“ prikývol Varys. „Ach, múdro a pravdivo ste to povedali, veľmajster! Presne tak. Keby bohovia vo svojej nevyspytateľnosti obdarili Daenerys Targaryenovú synom, ríša by krvácala.“

Malíček sa vyjadril ako posledný. Keď naňho Ned pozrel, Petyr potlačil zívnutie. „Ak sa ocitnete v posteli so škaredou ženou, treba len zatvoriť oči, aby ste to mali čím prv za sebou,“ vyhlásil. „Vyčkávaním neopeknie. Pobozkať ju, a nech je rýchlo po tom.“

„Pobozkať ju?“ opakoval vyjavene ser Barristan.

„Oceľovým bozkom,“ vysvetlil Malíček.

Robert sa obrátil k svojmu pobočníkovi. „No, tak to by sme mali, Ned. V tejto záležitosti ste proti len ty a Selmy. Teraz zostáva už len jedna otázka – koho poslať, aby ju zabil?“

„Mormont prahne po kráľovom odpustení,“ pripomenul mu lord Renly.

„Zúfalo,“ súhlasil Varys, „lenže ešte väčšmi túži zostať nažive. Princezná sa teraz blíži k Vaes Dothraku, kde by vytasený meč znamenal istú smrť. Keby som vám opísal, čo by Dothrakovia spravili s neborákom, ktorý by si dovolil vytiahnuť meč na ich khaleesi, v noci by ste nespávali.“ Pohladil si napudrovanú tvár. „Čo tak jed… napríklad slzy Lysu. Khal Drogo by nik­dy nezistil, že nešlo o prirodzenú smrť.“

Ospalé oči veľmajstra Pycella sa roztvorili. Podozrievavo ich prižmúril a pozrel na eunucha.

„Jed je zbraň zbabelcov,“ namietol kráľ.

Ned mal toho akurát dosť. „Pošleš nájomných vrahov, aby zabili štrnásťročné dievča, a máš odvahu hovoriť o cti?“ Odstrčil kreslo a vstal od stola. „Urob to sám, Robert. Muž, ktorý vynesie rozsudok smrti, by mal sám ťať mečom. Skôr než ju zabiješ, pozri sa jej do očí. Dívaj sa na jej slzy, vypočuj si jej posledné slová. Keď už nič iné, toto jej dlhuješ.“

„Bohovia!“ zahrešil kráľ, tie slová z neho vytryskli, akoby už nedokázal ovládnuť svoj hnev. „Do pekiel s tebou, ty to myslíš vážne!“ Natiahol sa k džbánu vína po ľavej ruke a zistil, že je prázdny. Hodil ho o stenu a džbán sa rozletel na tisíc kúskov. „Došlo mi víno a došla mi aj trpezlivosť. Už toho mám dosť! Skrátka to zariaďte.“

„Ja s tou vraždou nechcem mať nič spoločné, Robert. Rob si, čo chceš, ale nežiadaj odo mňa, aby som ti to odobril.“

Chvíľu sa zdalo, akoby Robert nechápal, čo Ned hovorí. Len zriedka sa mu niekto postavil na odpor. Keď mu začalo svitať, menil sa výraz v jeho tvári. Prižmúril oči a spod vysokého zamatového goliera mu do tváre začala stúpať červeň. Rozzúrene ukázal prstom na Neda. „Si kráľova pravá ruka, Ned Stark. Urobíš to, čo ti prikážem, inak si nájdem pobočníka, ktorý ma bude poslúchať.“

„Želám ti veľa šťastia,“ povedal Ned a odopol si ťažkú striebornú sponu v tvare ruky, čo mu držala plášť, odznak jeho hodnosti. Položil ju na stôl pred kráľa, smutný pri spomienke na muža, ktorý mu ju pripol, na priateľa, ktorého mal kedysi tak rád. „Myslel som si, že si lepší človek, Robert. Myslel som si, že máme ušľachtilejšieho kráľa.“

Robert bol v tvári už úplne fialový. „Von!“ zachripel, zadúšal sa hnevom. „Von! Skončil som s tebou. Na čo ešte čakáš? Bež si späť do toho svojho Zimovresu. A nech ťa už nikdy nevidím, lebo prisahám, že dám tvoju hlavu nabodnúť na kôl.“

Ned sa poklonil, bez slova sa zvrtol a pobral preč. Cítil, ako sa mu do chrb­ta zapichuje Robertov pohľad. Keď vychádzal z komnaty rady, počul, že po jeho odchode sa znovu rozpútala debata. „V Braavose existuje jedna sekta, volá sa Muži bez tvárí,“ poznamenal veľmajster Pycelle.

„Viete vôbec, čo stoja?“ opýtal sa Malíček. „Za polovicu tej sumy by ste mohli najať celú armádu nájomných vrahov, a to len za vraždu kupca. Netrúfam si odhadnúť, koľko by pýtali za princeznú.“

Ned zavrel dvere a hlasy stíchli. Pred komnatou stál na stráži ser Boros Blount v dlhom bielom plášti a brnení Kráľovskej gardy. Pozrel na Neda kútikom oka, rýchlo a zvedavo, ale na nič sa nepýtal.

Ned vykročil cez nádvorie späť k Veži pravej ruky. Vonku bolo dus­no a ťaživo. Vo vzduchu bolo cítiť dážď. Ned by ho privítal. Možno by ho aspoň trochu očistil. Keď vošiel do svojej svetlice, dal si zavolať Vayona Poola. Komorník okamžite pribehol. „Volali ste ma, lord po­bočník?“

„Už nie som pobočník,“ povedal mu Ned. „Pohádali sme sa s kráľom. Vraciame sa do Zimovresu.“

„Začnem hneď s prípravami, pane. Budeme potrebovať dva týždne, aby sme pripravili všetko na cestu.“

„Toľko času asi nemáme. Možno ani deň. Kráľ naznačil, že by rád videl moju hlavu nabodnutú na kôl.“ Ned sa zamračil. V skutočnosti neveril, že by mu kráľ ublížil, nie Robert. Teraz sa hnevá, ale keď sa mu stratí z očí, upokojí sa ako vždy.

Ako vždy? Zrazu si s nepríjemným pocitom spomenul na Rhaegara Targaryena. Je mŕtvy pätnásť rokov a Robert ho nenávidí rovnako ako vtedy. Bola to znepokojujúca myšlienka…

A potom tá vec s Catelyn a Zmokom, na ktorú ho upozornil Yoren. Čo­skoro sa to všetci dozvedia, a keď sa kráľ teraz tak hnevá… aj keď sa Robert ani zamak nezaujíma o Tyriona Lannistera, ale urazilo by to jeho hrdosť a Ned radšej ani neuvažoval nad tým, čoho by bola schopná kráľovná.

„Najlepšie bude, ak pôjdem dopredu,“ povedal Poolovi. „Zoberiem si dcéry a pár strážcov. Vy ostatní môžete vyraziť za nami, keď bude všetko pripravené. Informuj Joryho, ale nikomu inému nič nehovor, až kým s diev­čatami neodídem. Hrad je plný očí a uší a bol by som radšej, keby o našich plánoch nikto nevedel.“

„Ako rozkážete, pane.“

Keď komorník odišiel, Ned pristúpil k oknu a zamyslene sa usadil na sedadle vo výklenku. Nevidel žiadnu inú možnosť. Robert mu nedal na výber. Mal by sa mu za to poďakovať. Bolo by príjemné vrátiť sa späť do Zimovresu. Nikdy nemal odísť. Čakajú tam jeho synovia. Azda by spolu s Catelyn mohli priviesť na svet ďalšieho syna, ešte nie sú takí starí. V poslednom čase si uvedomoval, že sníva o snehu a hlbokom nočnom tichu vlčieho lesa.

A napriek tomu ho zároveň hnevalo, že musí odísť. Toľko toho zostalo nedokončeného! Robert a jeho rada zbabelcov a pochlebovačov ožobráči ríšu, ak na nich nikto nedozrie… alebo ešte horšie, predá ju Lannisterovcom na splátky. A naďalej ho znepokojovalo, že nepozná pravdu o smrti Jona Arryna. Áno, našiel pár čriepkov mozaiky, ktoré ho presvedčili, že Jona naozaj zavraždili, ale bola to len jedna zvieracia stopa v obrovskom lese. Sám to zviera zatiaľ nevidel, no cítil, že sa tam skrýva, zradné a záludné, a striehne.

Zrazu mu napadlo, že do Zimovresu by sa mohol vrátiť po mori. Nebol námorník a za normálnych okolností by dal prednosť kráľovskej ceste, ale keby sa na sever vydal loďou, mohol by sa zastaviť v Dračom kameni a porozprávať sa so Stannisom Baratheonom. Pycelle poslal krkavca za vodu so zdvorilým listom, v ktorom Ned lorda Stannisa požiadal, aby sa vrátil do svojho kresla v malej rade. Neprišla však nijaká odpoveď a to mlčanie len prehĺbilo jeho pochybnosti. Ned si bol istý, že lord Stannis pozná tajomstvá, pre ktoré Jon Arryn zomrel. Pravda, ktorú hľadá, naňho možno čaká v prastarej ostrovnej pevnosti Targaryenovcov.

A keď sa ju dozvieš, čo potom? Niektoré tajomstvá by mali radšej zostať tajomstvami. Niektoré tajomstvá sú nebezpečné a netreba sa o ne deliť ani s tými, ktorých miluješ a dôveruješ im. Ned vytiahol z pošvy na opasku dýku, ktorú mu dala Catelyn. Zmokovu dýku. Prečo by trpaslík chcel, aby Bran zomrel? Nepochybne preto, aby ho umlčal. Ďalšie tajomstvo, alebo len ďalšie vlákno jednej a tej istej pavučiny?

Žeby bol súčasťou toho celého aj sám Robert? To si nemyslel, ale rovnako si kedysi nemyslel, že Robert by bol schopný dať zavraždiť mladé dievča a jeho nenarodené dieťa. Catelyn sa ho snažila varovať. Poznal si Roberta, povedala mu. Ale kráľ je pre teba cudzí človek. Čím skôr odíde z Kráľovho prístavu, tým lepšie. Ak zajtra ráno vypláva na sever nejaká loď, mal by sa na ňu nalodiť.

Znovu si zavolal Vayona Poola a poslal ho do dokov, aby sa tam nenápadne a šikovne poprezvedal čo a ako. „Nájdite rýchlu loď so skúseným kapitánom,“ povedal svojmu komorníkovi. „Nezaujíma ma ani veľkosť kajút, ani kvalita zariadenia, ak bude rýchla a bezpečná. Chcel by som čo najskôr vyraziť domov.“

Poole nestačil ani odísť, keď na dvere zaklopal Tomard a ohlásil návštevníka. „Prišiel za vami lord Baelish, pane.“

Ned nemal chuť prijímať ho, ale potom si to rozmyslel. Ešte nebol slobodný; a kým nebude, musí hrať podľa ich pravidiel. „Priveď ho, Tom.“

Lord Petyr nenútene vošiel do svetlice, akoby sa predpoludním vôbec nič nestalo. Mal na sebe dômyselne poprestrihovaný zamatový doublet krémovo-striebornej farby, sivý hodvábny plášť lemovaný čiernou kožušinou, a zvyčajný posmešný úškrn na tvári.

Ned ho chladno privítal. „Môžem sa opýtať na dôvod vašej návštevy, lord Baelish?“

„Nezdržím sa dlho, idem na večeru k lady Tande. Mihuľové taštičky a pečené mliečne prasiatko. Rada by ma oženila so svojou mladšou dcérou, takže vždy ponúka vyberané jedlá. Ak mám byť úprimný, asi by som sa radšej oženil s tým prasiatkom, ale to jej nehovorte. Milujem taštičky s mihuľou.“

„Nerád by som vás zdržiaval od vašich povinností, pane,“ povedal Ned s ľadovým pohŕdaním. „V tejto chvíli sa asi nenájde človek, ktorého by som videl tak nerád ako vás.“

„Ach, som si istý, že keby ste sa zamysleli, určite by vám napadlo pár mien. Povedzme Varys, Cersei alebo Robert. Jeho výsosť sa na vás veľmi hnevá. Hovoril o vás ešte dlho po tom, čo ste odišli. Ak ma pamäť neklame, často používal slová ako trúfalosť a nevďačnosť.“

Ned nepovažoval za potrebné reagovať na túto poznámku. Dokonca svojmu hosťovi ani neponúkol, aby si sadol, ale Malíček sa napriek tomu usadil. „Po vašom odchode som ich musel presviedčať, aby nenajali Beztvárích,“ pokračoval rozvláčne. „Namiesto toho Varys zabezpečí, aby sa potichu rozšírilo, že ten, kto dievča zabije, bude povýšený na lorda.“

Ned bol zhnusený. „Takže teraz sa už udeľujú šľachtické tituly vrahom.“

Malíček pokrčil plecami. „Tituly sú lacné. Beztvárí drahí. Medzi nami, urobil som pre targaryenovské dievča viac než vy všetci so svojimi šľachetnými rečami. Nech sa ju nejaký nájomný vrah opitý predstavou lordstva pokúsi zabiť. Pravdepodobne to zbabre, a potom už o tom Dothrakovia budú vedieť a budú si strážiť svoju princeznú. Keby sme na ňu poslali Beztvárích, bola by už pod zemou.“

Ned sa zamračil. „Sedíte v rade, tárate o škaredých ženách a oceľových bozkoch, a teraz odo mňa čakáte, že vám budem veriť, že vlastne to dievča ochraňujete? Pokladáte ma až za takého hlupáka?“

„No, popravde áno, a za ešte väčšieho,“ odpovedal Malíček a rozosmial sa.

„Vraždy sa vám zdajú zábavné, lord Baelish?“

„Nezabávam sa na vražde, lord Stark, ale na vás. Kráčate po tenkom ľade. Dovolím si povedať, že vás čaká vznešený pád. Mám pocit, že dnes ráno som počul prvé puknutie.“

„Prvé a posledné,“ odsekol Ned. „Aj ja mám svoje hranice.“

„Kedy máte v úmysle vyraziť do Zimovresu, pane?“

„Čo najskôr. Čo vás do toho?“

„Nič… Ale ak sa náhodou zdržíte do večera, s potešením vás zavediem do nevestinca, ktorý márne hľadal váš Jory.“ Malíček sa usmial. „A ani o tom nepoviem lady Catelyn.“





CATELYN


Pani, mali ste poslať správu, že prídete,“ povedal jej ser Donnel Waynwood, keď ich kone stúpali priesmykom. „Poslali by sme vám sprie­vod. Pre takú malú skupinku už nie je horská cesta bezpečná ako kedysi.“

„O tom sme sa, bohužiaľ, presvedčili na vlastnej koži, ser Donnel,“ odvetila Catelyn. Niekedy mala pocit, že sa jej srdce premieňa na kameň; zo­mrelo šesť statočných mužov, aby sa sem dostala, a ona nedokázala nájsť silu ani na to, aby ich oplakala. Dokonca už zabúdala aj na ich tváre a mená. „Barbari nás prenasledovali vo dne v noci. Pri prvom útoku sme prišli o troch mužov, o ďalších dvoch v druhom a Lannisterovho sluhu skolila horúčka, keď sa mu zapálili rany, čo utŕžil v boji. Keď sme začuli dupot vašich koní, bola som si istá, že je s nami koniec.“ Pripravovali sa na poslednú zúfalú bitku s dýkami v rukách, chránení od chrbta skaliskom. Trpaslík si brúsil ostrie sekery a trúsil morbídne žarty, keď Bronn zbadal vlajku, pod ktorou jazdci cválali – bledomodro-sivú zástavu s mesiacom a sokolom Arrynovcov. Catelyn nikdy nezažila príjemnejší pohľad.

„Odkedy umrel lord Jon, klany sú čoraz trúfalejšie,“ povedal ser Donnel. Bol to urastený dvadsaťročný mládenec, úprimný a priateľský, so širokým nosom a hustou hnedou hrivou. „Keby to bolo na mne, poslal by som do hôr sto mužov, vydymil by som ich z brlohov a dal im poriadnu príučku, ale vaša sestra to zakázala. Dokonca ani rytierom nechcela dovoliť, aby sa zúčastnili na pobočníkovom turnaji. Vraj potrebuje všetkých bojovníkov tu, aby chránili Údolie… nikto však nevie pred čím. Niektorí tvrdia, že pred tieňmi.“ Znepokojene na ňu pozrel, akoby si zrazu uvedomil, s kým sa rozpráva. „Dúfam, že som vás neurazil, pani.“

„Úprimné slová ma neurážajú, ser Donnel.“ Catelyn dobre vedela, čoho sa bojí jej sestra. Nie tieňov, ale Lannisterovcov, pomyslela si a obzrela sa za seba, kde vedľa Bronna klusal na koni Zmok. Odkedy zomrel Chiggen, boli tí dvaja nerozluční. Keď vyrážali do hôr, bol jej zajatec, bol spútaný a bezmocný. A teraz? Stále bol jej zajatec, ale šiel sám, s dýkou na opasku a sekerou na sedle, oblečený v kepeni z ľadového tigra, čo vyhral od speváka v kockách, a v drôtenej košeli, ktorú vyzliekol mŕtvemu Chiggenovi. Po oboch stranách jej zbedačenej skupiny šli teraz dve desiatky rytierov a vojakov v službách jej sestry Lysy a malého syna Jona Arryna, a napriek tomu na Tyrionovi nebolo poznať, či sa bojí. Žeby som sa predsa len mýlila? uvažovala Catelyn nie po prvýkrát. Žeby bol nakoniec predsa len nevinný a nemal nič spoločné s útokom na Brana, vraždou Jona Arryna a všetkým ostatným? Ak je naozaj bez viny, načo to potom všetko robila? Len aby ho dostala až sem, muselo zomrieť šesť mužov.

Rázne potlačila pochybnosti. „Keď prídeme do vašej pevnosti, bola by som vám vďačná, keby ste mi ihneď zavolali majstra Colemona. Ser Rodrik má horúčku zo zranenia.“ Ba čo viac, obávala sa, že statočný starý rytier cestu neprežije. Na konci už takmer nevládal sedieť na koni a Bronn na ňu naliehal, aby ho nechala vlastnému osudu, ale ona ho neposlúchla. Na­miesto toho ho priviazala k sedlu a spevákovi Marillionovi prikázala, aby naňho dával pozor.

Ser Donnel váhal s odpoveďou. „Lady Lysa zakázala majstrovi Colemonovi čo i len na chvíľu opustiť Orlie hniezdo, kde sa stará o sera Roberta,“ povedal. „O našich ranených sa stará septon na bráne. Ten sa môže po­zrieť aj na rany vášho rytiera.“

Catelyn dôverovala viac majstrovmu umeniu než septonovým modlitbám. Mala to už na jazyku, keď pred sebou zbadala cimburie, dlhé hradby vstavané do skaly z obidvoch strán cesty. Na mieste, kde sa priesmyk zužoval tak, že ním sotva prešli štyria muži vedľa seba, sa o skaly opierali dve strážne veže, spojené krytým mostom zo zvetraného sivého kameňa, čo sa klenul ponad cestu. Z úzkych strieľní na veži a na hradbách ich pozorovali tiché tváre. Tesne pred vrcholom im vyšiel v ústrety rytier. Mal sivého koňa aj brnenie, ale plášť mu zdobila modrá a červená farba Riavokrutu a jeho záhyby boli zopnuté lesklou rybou zo zlata a obsidiánu. „Kto prechádza Krvavou bránou?“ zvolal.

„Ser Donnel Waynwood a lady Catelyn Starková so sprievodom,“ odpovedal mladý rytier.

Rytier brány si zdvihol priezor. „Hovoril som si, že tá lady sa mi zdá akási povedomá. Si ďaleko od domova, malá Cat.“

„Vy tiež, strýko,“ povedala a usmiala sa napriek všetkému, čím prešla. Keď počula ten drsný prívetivý hlas, preniesla sa do čias pred dvadsiatimi rokmi, do svojho detstva.

„Svoj domov mám na chrbte,“ povedal.

„Váš domov mám v srdci,“ odvetila Catelyn. „Zložte si prilbu. Rada by som sa vám opäť prizrela.“

„Obávam sa, že roky mi na kráse nepridali,“ vyhlásil Brynden Tully, ale keď si zložil prilbu z hlavy, Catelyn videla, že nevystihol skutočnosť. Na vetrom ošľahanej tvári mu síce pribudlo pár vrások a čas mu vytiahol farbu z gaštanových vlasov a pridal šediny, ale úsmev mal stále rovnaký, takisto ako husté obočie hrubé ako húsenice či veselé iskierky v sýtomodrých očiach. „Vie Lysa, že prídeš?“

„Nebol čas poslať posla so správou,“ odpovedala Catelyn. Ostatní ju postupne dobiehali „Obávam sa, že prinášame búrku, strýko.“

„Smieme vstúpiť do Údolia?“ opýtal sa ser Donnel. Waynwoodovci si vždy potrpeli na obradnosť.

„V mene Roberta Arryna, pána Orlieho hniezda, Obrancu Údolia a pravého Strážcu východu, dovoľujem vám slobodne vstúpiť do Údolia a žiadam vás, aby ste nenarušili jeho pokoj,“ odpovedal ser Brynden. „Poďme.“

A tak za ním Catelyn prešla cez Krvavú bránu, kde sa vo Veku hrdinov pozabíjali tucty armád. Na druhej strane kamennej pevnosti sa pomedzi hory otváral úchvatný pohľad na šíre zelené lúky, modrú oblohu a zasnežené vrcholky hôr. Údolie Arryn sa kúpalo v rannom prísvite.

Rozprestieralo sa pred nimi až k hmlistému východu, pokojná krajina s úrodnou černozemou, širokými pomaly plynúcimi riekami a stovkami malých jazierok, čo na slnku žiarili ako zrkadlá, a zo všetkých strán ju chránili vysoké štíty. Na poliach rástla pšenica, ovos a jačmeň, dokonca ani vo Vyšesade sa neurodili väčšie tekvice a sladšie ovocie ako v Údolí. Stáli na západnej strane, kde horská cesta stúpala na hrebeň a za priesmykom sa kľukatila nadol. Údolie tu bolo úzke, prejsť ho na šírku netrvalo ani pol dňa a severné hory boli tak blízko, až sa Catelyn zdalo, že stačí natiahnuť ruku a môže sa ich dotknúť. Nad tým všetkým sa vypínal rozoklaný vrch Obrov oštep, ku ktorému vzhliadali aj ostatné hory, a jeho vrchol sa strácal v mrazivých hmlách tri a pol míle nad údolím. Z jeho mohutného západného bočného hrebeňa sa rútil nadol priezračný vodopád Alyssiných sĺz. Dokonca aj z diaľky Catelyn videla lesklú striebornú niť, jasne svietiacu na tmavom kameni.

Keď si strýko všimol, že zastala, prišiel so svojím koňom bližšie a ukázal pred seba. „Je to tamto, vedľa Alyssiných sĺz. Odtiaľto vidieť len občasný biely záblesk, keď sa dobre zahľadíš a slnečné lúče dopadnú na múry pod správnym uhlom.“

Sedem veží, povedal jej Ned, ako biele dýky vrazené do brucha oblohy, tak vysoko, že keď stojíš na hradbách, vidíš oblaky pod sebou. „Ako ďaleko je to odtiaľto?“ opýtala sa.

„K vrchu sa dostaneme do zotmenia,“ odpovedal strýko Brynden, „ale výstup sám osebe nám potrvá celý ďalší deň.“

Zozadu sa ozval ser Rodrik Cassel. „Pani,“ povedal, „obávam sa, že dnes už nezájdem ďalej.“ Tvár pod neupravenými novovyrastenými fúzmi a bradou mal vpadnutú a vyzeral taký unavený, až sa Catelyn zľakla, aby nespadol z koňa.

„Ani by ste nemali,“ povedala. „Urobili ste všetko, čo som od vás moh­-la žiadať, a ešte stokrát viac. Strýko ma odprevadí do Orlieho hniezda. Lannister musí ísť so mnou, ale niet dôvodu, prečo by ste si tu spolu s ostatnými nemohli odpočinúť a nabrať silu.“

„Bude nám cťou, keď budete našimi hosťami,“ povedal ser Donnel s úctivou zdvorilosťou mladého muža. Zo skupinky, čo s Catelyn vyrazila z hostinca na rázcestí, zostal okrem sera Rodrika len Bronn, ser Willis Wode a spevák Marillion.

„Pani,“ povedal Marillion a vystúpil dopredu. „Prosím vás, dovoľte mi robiť vám spoločnosť na ceste do Orlieho hniezda, aby som videl, ako sa to skončí, keď som už videl začiatok.“ Chlapcov hlas znel vyčerpane, no nechýbalo v ňom odhodlanie a oči sa mu horúčkovito leskli.

Catelyn ho nežiadala, aby šiel s nimi, rozhodol sa sám, a nešlo jej do hlavy, ako prežil útrapy cesty, keď oveľa statočnejší muži zahynuli a museli ich nechať nepochovaných na holej zemi. A predsa tu bol, so strniskom na brade, vďaka ktorému pôsobil takmer ako muž. Možno mu dlhovala niečo za to, že sa dostal až sem. „Dobre teda,“ súhlasila.

„Aj ja pôjdem s vami,“ vyhlásil Bronn.

To sa jej už vôbec nepáčilo. Vedela, že bez Bronna by sa do Údolia nikdy nedostala, jakživ nevidela udatnejšieho bojovníka a jeho meč im pomohol prerúbať si cestu do bezpečia. Napriek tomu sa Catelyn nepáčil. Nechýbala mu sila ani odvaha, ale nemal v sebe ani štipku srdečnosti, o oddanosti ani nehovoriac. Pričasto ho videla po Lannisterovom boku, potichu sa rozprávali a smiali na svojich žartíkoch. Najradšej by ho od trpaslíka hneď a zaraz oddelila, ale keď súhlasila s tým, že Marillion s nimi pôjde do Or­lieho hniezda, nemala ako odmietnuť Bronna, ak nechcela byť nezdvorilá. „Ako chceš,“ povedala a uvedomila si, že ju ani nežiadal o súhlas.

Ser Willis Wode zostal so serom Rodrikom pod dohľadom septona s jemným hlasom, ktorý ich ošetril. Nechali tam aj svoje úbohé, uštvané kone. Ser Donnel jej sľúbil, že do Orlieho hniezda a do Mesačnej brány pošle krkavce so správou o ich príchode. Zo stajní vyviedli čerstvé kone, horské plemeno s pevným krokom a kučeravou srsťou, a po hodine sa znovu vydali na cestu. Keď zostupovali na dno Údolia, Catelyn šla vedľa strýka. Za nimi klusali Bronn, Tyrion Lannister, Marillion a šesť Bryndenových mužov.

Asi v tretine cesty, keď sa ocitli ďaleko pred ostatnými, sa k nej Brynden Tully otočil a povedal: „Tak dieťa, porozprávaj mi o tej búrke.“

„Už dávno nie som dieťa, strýko,“ odvetila Catelyn, ale aj tak sa mu zdôverila. Trvalo to dlhšie, než predpokladala, začala Lysiným listom a Branovým pádom, pokračovala vrahovou dýkou a Malíčkom až k náhode, ktorá chcela, aby sa v hostinci na rázcestí stretla s Tyrionom Lannisterom.

Strýko ticho počúval, oči mu tienilo obrovské obočie a tváril sa čoraz zachmúrenejšie. Brynden Tully vždy vedel počúvať… Všetkých okrem jej otca. Bol brat lorda Hostera, o päť rokov mladší, ale hádali sa spolu odjakživa. Keď mala Catelyn osem rokov, lord Hoster raz Bryndenovi v hneve vynadal, že je „čierna ovca tullyovského stáda“. Brynden so smiechom poznamenal, že v erbe ich rodu je skákajúci pstruh, takže je skôr čierna ryba než čierna ovca, a odvtedy bola čierna ryba jeho osobným znakom.

Vojna medzi nimi sa skončila, až keď sa ona a Lysa vydali. Na svadobnej hostine povedal Brynden bratovi, že opúšťa Riavokrut, aby mohol slúžiť Lyse a jej manželovi, pánovi Orlieho hniezda. Lord Hoster odvtedy ani nevzal bratovo meno do úst, o čom sa dozvedela z občasných listov od svojho brata Edmura.

Ale keď bola Catelyn malá, utekali deti lorda Hostera s boliestkami aj s novinkami práve za Bryndenom Čiernou rybou, ak ich otec nemal čas a mama bola chorá. Catelyn, Lysa, Edmure… a áno, dokonca aj Petyr Baelish, chovanec jej otca… Všetkých si trpezlivo vypočul, tak ako teraz počúval ju, radoval sa z ich víťazstiev a ľutoval ich v ich detských trápe­niach.

Keď skončila, strýko hodnú chvíľu mlčal a jeho kôň s istotou zostupoval ďalej po strmej kamenistej ceste. „Musíme to oznámiť tvojmu otcovi,“ povedal nakoniec. „Keby Lannisterovci vyrazili, Zimovres je ďaleko a Údolie chránia hory, ale Riavokrut im leží priamo v ceste.“

„Presne toho sa obávam,“ priznala Catelyn. „Len čo prídeme do Orlieho hniezda, požiadam majstra Colemona, aby poslal krkavca so správou.“ Chcela odoslať aj ďalšie listy; príkazy, ktoré vydal Ned banderiálnym pánom, aby sa pripravili na obranu severu. „Aká je nálada v Údolí?“ opýtala sa.

„Hnevlivá,“ odpovedal Brynden Tully. „Lorda Jona tu mali veľmi radi a berú ako urážku jeho cti, že kráľ vymenoval na miesto, ktoré Arrynovci zastávali takmer tristo rokov, Jaimeho Lannistera. Lysa nám prikázala, aby sme jej syna označovali za pravého Strážcu východu, ale koho tým oklame? A nielen tvoja sestra neprestáva uvažovať, ako zomrel pobočník. Nikto sa nahlas neodváži vysloviť, že Jona zavraždili, ale podozrenie vrhá dlhý tieň.“ Uprene sa zahľadel na Catelyn so zovretými perami. „A ešte k tomu ten chlapec.“

„Chlapec? Čo je s ním?“ Keď prechádzali popod nízky skalný previs, musela skloniť hlavu.

Strýko hovoril ustarosteným hlasom. „Lord Robert,“ vzdychol si. „Má šesť, stále je chudorľavý a rozreve sa, keď mu zoberieš bábiky. Právoplatný dedič Jona Arryna, pre všetkých bohov, lenže sú aj takí, čo hovoria, že je slabý a nemôže sedieť na otcovom stolci. Tých štrnásť rokov, čo Jon slúžil v Kráľovom prístave ako pobočník, bol najvyšším správcom Nestor Royce a mnohí si šepkajú, že práve on by mal vládnuť, kým chlapec nedospeje. Iní sa zas domnievajú, že Lysa by sa mala znovu vydať, a to čo najskôr. Nápadníci sa už začínajú zlietať ako muchy na med. Orlie hniezdo je ich plné.“

„To sa dalo čakať,“ povedala Catelyn. Vôbec ju to neprekvapilo; Lysa bola ešte mladá a kráľovstvo Hôr a Údolia lákavý svadobný dar. „A plánuje sa vôbec Lysa vydávať?“

„Hovorí sa, že áno, ak nájde muža, ktorý sa jej bude páčiť,“ odpovedal Brynden Tully, „ale už odmietla Nestora a tucet ďalších. Zaprisahala sa, že teraz si vyberie manžela sama.“

„Zo všetkých ľudí jej to práve vy nemôžete mať za zlé.“

Ser Brynden potiahol nosom. „Ani nemám, ale… zdá sa mi, že Lysa sa na dvorenie len hrá. Zabáva sa, no ja si myslím, že tvoja sestra hodlá vládnuť sama, až kým chlapec nebude dosť starý, aby sa stal pánom Orlieho hniezda naozaj, nielen podľa mena.“

„Žena môže vládnuť rovnako múdro ako muž,“ namietla Catelyn.

„Silná žena áno,“ povedal strýko a uhol pohľadom. „Neber to zle, Cat, ale Lysa nie je ako ty.“ Na chvíľu zaváhal. „Ak mám byť úprimný, obávam sa, že sestra sa ti nebude zdať taká… ústretová, ako by si čakala.“

Bola zmätená. „Čo tým chcete povedať?“

„Lysa, ktorá sa vrátila z Kráľovho prístavu, už nie je to dievča, čo odišlo na juh, keď jej manžela vymenovali za kráľovho pobočníka. Boli to pre ňu ťažké roky, sama to dobre vieš. Lord Arryn bol starostlivý manžel, ale zobrali sa z politických dôvodov, nie z lásky.“

„Rovnako ako ja.“

„Vaše manželstvá sa začali rovnako, ale ukázalo sa, že tvoje bolo šťastnejším spojením než Lysino. Porodila dve mŕtve deti, dvakrát toľko potratila, potom prišla Jonova smrť… Catelyn, bohovia Lysu obdarili len jedným dieťaťom, a teraz žije iba pre toho úbohého chlapca. Tvoja sestra sa bojí a najväčší strach jej naháňajú Lannisterovci. Utiekla do Údolia, z Červenej bašty odišla pod rúškom noci ako zlodejka, len aby svojho syna dostala z levej papule… a ty jej teraz privádzaš leva k dverám.“

„V putách,“ poznamenala Catelyn. Napravo pod ňou zívala prázdnota. Pritiahla uzdu a opatrne pokračovala ďalej, krok za krokom.

„Naozaj?“ Strýko sa obzrel na Tyriona Lannistera, ktorý zostupoval za nimi. „Ja na jeho sedle vidím sekeru, za jeho pásom dýku a žoldniera, ktorý sa za ním ťahá ako hladný pes. Kde sú tie putá, moja drahá?“

Catelyn sa nepohodlne zamrvila v sedle. „Zmok je tu a nešiel s nami dobrovoľne. S putami či bez nich, stále je mojím väzňom a Lysa bude chcieť, aby sa zodpovedal za svoje činy. Jej predsa Lannisterovci zabili manžela a ona mi poslala list, v ktorom ma pred nimi varovala.“

Brynden Čierna ryba sa na ňu unavene usmial. „Dúfam, že máš pravdu, dieťa,“ povzdychol si tónom, z ktorého usúdila, že sa veľmi mýli.

Slnko sa už skláňalo k západu, keď sa zem pod kopytami koní konečne narovnala. Cesta sa rozšírila, nebola už samá zákruta a Catelyn si prvý raz všimla lúčne kvety a trávu. Keď prišli na dno údolia, dalo sa ísť rýchlejšie a cesta im príjemne ubiehala. Prechádzali cez svieže zelené lesy a malé ospalé dediny, okolo sadov a lánov zlatej pšenice, prebrodili sa cez desiatky potôčikov. Strýko poslal dopredu vlajkonosov s dvojitou štandardou, na ktorej bol mesiac a sokol rodu Arrynovcov a jeho vlastný znak – čierna ryba. Sedliacke a kupecké vozy aj jazdci z menej urodzených rodov sa im uhýbali, aby mohli prejsť.

Keď však prišli do majestátneho hradu, ktorý stál na úpätí Obrovho oštepu, bola už tma. Na hradnom cimburí blčali fakle a na vodnej hladine v prie­kope tancoval odraz polmesiaca. Padací most bol zdvihnutý a mreža spustená, ale Catelyn videla, že v strážnici v štvorhrannej veži za bránou sa svieti.

„Mesačné brány,“ povedal strýko, keď sa ich skupina zastavila. Vlajkonos prišiel na okraj priekopy, aby pozdravil mužov v strážnici. „Sídlo lorda Nes­tora. Mal by na nás čakať. Pozri sa hore.“

Catelyn zdvihla zrak vyššie a vyššie. Jediné, čo sprvoti videla, boli kamene a stromy, masív obrovskej hory odetej do noci, čiernej ako bezmesačná obloha. Potom si všimla žiaru vzdialených ohňov vysoko nad nimi; hradné veže postavené v strmom svahu, so svetlami, čo na ňu zhora zhliadali ako oranžové oči. Nad nimi sa týčila ďalšia pevnosť, vyššia a vzdialenejšia, a ešte o kus vyššie tretia, len blikajúca iskrička na oblohe. A nakoniec, až tam, kde lietali sokoly, biely záblesk v mesačnom svite. Keď pozerala na bledé veže vysoko nad nimi, dostávala závrat.

„Orlie hniezdo,“ počula šepkať ohromeného Marilliona.

Čaro chvíle prerušil ostrý hlas Tyriona Lannistera: „Arrynovci sa našej spoločnosti asi veľmi nepotešia. Ak chcete, aby som sa štveral tam hore po­tme, radšej ma rovno zabite.“

„Prespíme tu a zajtra skoro ráno vyrazíme,“ povedal Brynden.

„Už sa neviem dočkať,“ odpovedal trpaslík. „Ako sa tam dostaneme? S jazdou na kozách nemám žiadne skúsenosti.“

„Na muliciach,“ oznámil mu s úsmevom Brynden.

„Do vrchu sú vytesané schody,“ dodala Catelyn. Ned jej o nich rozprával, keď spomínal na svoju mladosť v Orľom hniezde s Jonom Arrynom a Robertom Baratheonom.

Strýko prikývol. „Už je veľká tma, preto ich nevidieť, ale sú tam. Pre kone sú príliš strmé a úzke, ale mulice výstup zvládnu. Cestu strážia tri hra­dy – Kameň, Sneh a Obloha. Na muliciach sa dostaneme až k Oblohe.“

Tyrion Lannister pochybovačne pozrel nahor. „A potom?“

Brynden sa znovu usmial. „Potom je už cesta príliš strmá aj pre mulice. Zvyšok cesty prejdeme peši. Ak, samozrejme, nechcete cestovať v koši. Orlie hniezdo visí na vrchu priamo nad Oblohou, v pivniciach je šesť veľ­kých rumpálov so železnými reťazami, ktorými sa vyťahujú do hradu zásoby. Ak chcete, lord Lannister, zariadim, aby vás vytiahli hore spolu s chlebom, pivom a jablkami.“

Trpaslík sa rozosmial. „Ibaže by som bol tekvica,“ povedal. „Môjho otca by bezpochyby veľmi nazlostilo, keby jeho lannisterovský synáčik stúpal v ústrety svojmu osudu ako vrece repy. Ak pôjdete po svojich vy, budem musieť aj ja. My Lannisterovci máme svoju hrdosť.“

„Hrdosť?“ vyprskla Catelyn. Jeho urážlivý tón a nenútené správanie ju rozčuľovali. „Niektorí by to nazvali povýšenosťou. Aroganciou, nenažranosťou a túžbou po moci.“

„Môj brat je povýšenecký,“ pripustil Tyrion Lannister. „Môj otec je nenažraný celou svojou dušou a moja sestra baží po moci každým dňom viac a viac. Ja som však nevinný ako baránok. Mám zabľačať?“ Uškrnul sa.

Skôr než mu stačila odpovedať, so škrípaním sa spustil padací most a roz­ľahol sa rachot naolejovaných reťazí, keď vytiahli mrežu. Z hradu vyšli ozbrojenci s horiacimi fakľami, aby im posvietili na cestu, a jej strýko v čele skupiny zamieril cez hradnú priekopu. Lord Nestor Royce, najvyšší správca Údolia a strážca Mesačných brán, na nich čakal na nádvorí, aby ich privítal, obklopený svojimi rytiermi. „Lady Starková,“ povedal a poklonil sa. Bol to vysoký muž so širokým hrudníkom a jeho poklona bola trochu ťarbavá.

Catelyn zosadla z koňa a zastala sa pred ním. „Lord Nestor,“ povedala. Poznala ho z rozprávania; bol to bratanec Bronzového Yohna z menej urodzenej vetvy Royceovcov, ale napriek tomu mocný pán s vlastným úradom. „Máme za sebou dlhú a únavnú cestu. Chcela by som vás poprosiť o nocľah pod vašou strechou.“

„Cíťte sa tu ako doma, pani,“ odpovedal lord Nestor drsným hlasom, „ale vaša sestra Lysa poslala z Orlieho hniezda správu. Chce vás okamžite vi­dieť. Zvyšok vašej skupiny ubytujeme tu a hore sa vyberie na svitaní.“

Strýko zosadol z koňa. „Čo je to za šialenstvo?“ opýtal sa bez okolkov. Brynden Tully nikdy nemiernil ostrosť svojich slov. „Nočný výstup, keď ani nie je spln? Aj Lysa by mala vedieť, že takto nerozvážne riskujeme zlome­ný väz.“

„Mulice poznajú cestu, ser Brynden.“ Pred lorda Nestora predstúpila útla sedemnásť či osemnásťročná dievčina. Tmavé vlasy mala ostrihané nakrátko a na sebe kožený jazdecký odev a ľahkú drôtenú košeľu. Poklonila sa Catelyn oveľa pôvabnejšie než jej pán. „Sľubujem vám, pani moja, že sa vám nič nestane. Bude mi cťou odprevadiť vás hore. Potme som tam šla naj­menej stokrát. Mychel vraví, že môj otec bol určite kamzík.“

Vo svojej vystatovačnosti bola taká pôvabná, že Catelyn sa musela usmiať. „Máš aj nejaké meno, dieťa?“

„Mya Stoneová, pani,“ odpovedalo dievča.

Catelyn to nepotešilo. Musela sa premáhať, aby sa ďalej usmievala. Stone bolo v Údolí priezvisko ľavobočkov, rovnako ako Snow na severe a Flowers vo Vyšesade; v každom zo Siedmich kráľovstiev sa tieto priezviská dávali deťom, ktoré nemali svoje vlastné. Proti dievčaťu Catelyn nič nemala, ale zrazu si nechtiac spomenula na Nedovho ľavobočka na Múre, a tá spo­mienka ju naplnila hnevom a pocitom viny zároveň. Snažila sa nájsť slová, ktorými by jej odpovedala.

Ticho prerušil lord Nestor. „Mya je šikovné dievča, a keď sľubuje, že vás v zdraví dovedie k lady Lyse, verím jej. Ani raz ma nesklamala.“

„V tom prípade sa odovzdávam do tvojich rúk, Mya Stoneová,“ povedala Catelyn. „Lord Nestor, poverujem vás, aby ste mi dohliadli na väzňa.“

„A ja vás poverujem, aby ste väzňovi priniesli pohár vína a dozlata opečenú slaninu, pretože zomiera od hladu,“ dodal Lannister. „Nejaké dievča by tiež nebolo na zahodenie, ale predpokladám, že to už by som žiadal priveľa.“ Bronn sa hlučne rozosmial.

Lord Nestor si jeho vtipkovanie nevšímal. „Ako rozkážete, pani, vykonám.“ Až potom pozrel na trpaslíka. „Odprevaďte nášho lorda Lannistera do cely vo veži a doneste mu jedlo a pitie.“

Keď Tyriona odviedli, Catelyn sa rozlúčila so strýkom a ostatnými a vydala sa za dievčaťom cez hrad. Na hornom nádvorí už čakali dve osedlané mulice, pripravené na cestu. Mya jej pomohla vysadnúť a strážnik v belasom plášti otvoril bočnú bránu. Za ňou sa ťahal hustý borovicový a smrekový les a čierna stena hory, do ktorej boli vytesané schody stúpajúce k oblohe. „Niektorí radšej chodia so zavretými očami,“ povedala Mya, ako ju viedla cez bránu. „Keď sa boja alebo dostávajú závrat, držia sa mulice príliš pevne. Zvieratám sa to nepáči.“

„Narodila som sa ako Tullyová a vydala som sa za Starka,“ povedala Catelyn. „Mňa len tak niečo nevystraší. Nezapáliš fakľu?“ Na schodoch bola tma ako vo vreci.

Dievča sa zaškerilo. „Fakľa by nás iba oslepovala. Za takejto jasnej noci nám postačí svetlo hviezd a mesiaca. Mychel hovorí, že mám oči ako sova.“ Nasadla a popchla svoju mulicu na prvý schod. Catelyn ju nasledovala.

„Už dvakrát si spomenula Mychela,“ povedala Catelyn. Mulice vystupovali po schodoch navyknutým tempom, pomaly a neúnavne. Dokonale jej to vyhovovalo.

„Mychel je moja láska,“ vysvetľovala Mya. „Mychel Redfort. Je panošom sera Lyna Corbraya. Zoberieme sa, len čo ho pasujú za rytiera, na budúci rok alebo ten ďalší.“

Tak veľmi jej pripomínala Sansu, šťastnú a nevinnú vo svojich snoch. Catelyn sa usmiala, ale bol to smutný úsmev. Vedela, že Redfortovci z Údolia sú starý vážený rod a v žilách im koluje krv Prvých ľudí. Možno je Mya jeho láskou, ale žiadny Redfort sa nikdy neožení s nemanželskou dcérou. Rodina mu vyberie výhodnejšiu partiu z Corbrayovcov, Waynwoodovcov alebo Royceovcov alebo z nejakého rodu mimo Údolia. Aj keby Mychel Redfort líhal s touto dievčinou, bolo by to na zlej strane periny.

Výstup bol jednoduchší, ako si Catelyn trúfla dúfať. Stromy sa skláňali nad cestičku a ich ševeliace koruny vytvárali šuštivú zelenú strechu, čo pred nimi ukryla aj mesiac, takže sa jej zdalo, akoby kráčali nahor dlhým čiernym tunelom. Mulice postupovali rovnomerne a s istotou, Mya Stoneová bola naozaj požehnaná darom nočného videnia. Cesta nahor sa hadila tam a späť po svahu, schody sa skrúcali a vracali. Po nohami mali koberec z opadaného ihličia a podkovy mulíc na kameni nevydávali žiadny zvuk. Ticho ju upokojovalo a jemné kolísanie v sedle uspávalo. Onedlho sa už Catelyn premáhala, aby nezaspala.

Na chvíľu si asi aj zdriemla, pretože zrazu sa pred nimi týčila masívna brána okovaná železom. „Kameň,“ oznámila veselo Mya a zosadla z mulice. Na vrchu hrozivých kamenných múrov trčali hroty a vysoko nad hradom sa vypínali dve okrúhle veže. Mya zakričala a brána sa otvorila. Statný rytier vo vnútri, ktorý hradu velil, pozdravil Myu, oslovil ju menom a ponúkol jej pečené mäso a cibuľu, ešte horúce priamo z roštu. Catelyn si až teraz uvedomila, aká je hladná. Jedla postojačky na nádvorí, kým stajníci osedlávali čerstvé mulice. Horúca šťava jej stekala po brade a kvapkala na plášť, ale Catelyn bola taká hladná, že si to ani nevšimla.

Potom nasadla na čerstvú mulicu a znovu vyšli do mesačného svitu. Druhá časť výstupu sa Catelyn zdala namáhavejšia. Cestička bola príkrejšia, schody zošliapanejšie, kde-tu vysypané kamienkami alebo štrkom. Mya musela párkrát zosadnúť, aby odstránila z cesty popadané skaly. „Nechcem, aby si tu mulice dolámali nohy,“ vysvetľovala. Catelyn s ňou súhlasila. Aj ona už začala pociťovať výšku. Stromy tu nerástli tak nahusto a fúkal ostrej­ší vietor v prudkých poryvoch, podoberal jej plášť a strapatil vlasy. Z času na čas sa schody točili nad sebou a videla Kameň pod nimi a o čosi nižšie Mesačné brány, ich fakle odtiaľ vyzerali ako plamienky sviečok.

Sneh bol menší než Kameň, jedna opevnená bašta, drevená strážnica a stajňa sa skrývali za nízkym múrom z neomietnutého kameňa. A napriek tomu hniezdil v stene Obrovho oštepu tak, že vládol celej dĺžke schodišťa nad nižším hradom. Nepriateľ, ktorý by chcel dobyť Orlie hniezdo, by sa musel prebojovať z Kameňa schod za schodom, zatiaľ čo zo Snehu by mu padali na hlavu šípy a kamene. Veliteľ hradu, úzkostlivý mladý rytier s tvárou zjazvenou kiahňami, im ponúkol chlieb a syr a možnosť zohriať sa pri ohni. Mya však odmietla. „Mali by sme ísť ďalej, pani moja,“ povedala. „Ak súhlasíte.“ Catelyn prikývla.

Opäť vysadli na čerstvé mulice. Catelynina bola biela. Keď ju Mya zbadala, usmiala sa. „Beluška je dobrá, pani. Veľmi istá, dokonca aj na ľade, ale aj tak musíte byť opatrná. Ak sa jej nebudete páčiť, kopne vás.“

Zdalo sa, že Catelyn sa bielej mulici páči; vďaka bohom ju nekopla. Ani terén naokolo nebol zľadovatený, čomu bola rada. „Moja matka hovorí, že pred stovkami rokov sa na týchto miestach začínal sneh,“ povedala jej Mya. „Vždy tu bolo bielo a sneh sa nikdy neroztopil.“ Pokrčila plecami. „Nespomínam si, že by som niekedy videla sneh tak nízko, ale možno tu kedysi naozaj býval.“

Aká je mladučká, pomyslela si Catelyn a snažila sa rozpamätať, či tiež niekedy bývala taká. Dievča prežilo polovicu života v lete, nič iné nepoznalo. Zima sa blíži, chcela jej povedať. Tie slová už mala na perách, takmer ich vyslovila. Možno sa z nej predsa len stáva Starková.

Nad Snehom sa vietor zmenil na živú bytosť, chvíľu vyl ako vlk na me­siac, a potom ustával, akoby ich chcel uchlácholiť. Zdalo sa jej, že hviezdy tam hore žiaria jasnejšie, boli tak blízko, až mala pocit, že sa ich môže dotknúť, a kosák mesiaca na oblohe bol obrovský. Catelyn pri výstupe zistila, že je lepšie dívať sa hore ako dolu. Schody boli popraskané a poškodené stáro­čiami teplotných výkyvov a krokmi nespočetných mulíc, a dokonca aj v tme sa jej z tej výšky krútila hlava. Keď vystúpili do vysokého sedla medzi dvoma kamennými vežami, Mya zosadla. „Teraz bude najlepšie, ak mulice povedieme,“ povedala. „Vietor je tu dosť desivý, pani.“

Catelyn vystúpila z tieňa a pozrela na chodník pred sebou; bol dvadsať stôp dlhý a necelé tri stopy široký, ale po obidvoch stranách sa steny zvažovali strmo nadol do hlbokých temných priepastí. Počula skučať vietor. Mya vykročila s ľahkosťou a mulica ju pokojne nasledovala, akoby prechádzali po lávke cez potok. Bol rad na nej. Ale skôr než sa Catelyn pohla, strach ju zovrel do svojich pazúrov. Doslova cítila prázdnotu pod sebou, bezodnú čiernu priepasť ničoty, ktorá sa rozprestierala okolo nej. Stuhla, rozochvená, neschopná pohybu. Vietor jej hučal v hlave a strhával plášť, akoby ju chcel zhodiť dolu. Catelyn cúvla, ale za ňou stála mulica, takže sa nemala kam pohnúť. Určite tu zomriem, pomyslela si. Cítila, ako jej po chrbte steká ľadový pot.

„Lady Starková!“ zakričalo na ňu dievča ponad priepasť. Catelyn mala pocit, že je od nej na míle vzdialená. „Ste v poriadku?“

Catelyn Tullyová Starková prehltla zvyšok hrdosti. „Ja… nezvládnem to, dieťa,“ vyjachtala.

„Ale áno, zvládnete!“ zakričala na ňu nemanželská dievčina. „Viem, že to zvládnete. Len pozrite, aký je ten chodník široký.“

„Nechcem sa pozerať.“ Svet sa jej zakrútil pred očami, vrch, obloha, mulice vírili pred ňou. Catelyn zatvorila oči, aby upokojila svoj plytký dych.

„Idem po vás,“ povedala Mya. „Zostaňte na mieste, pani moja, nehýbte sa.“

Hýbať sa bolo to posledné, čo by teraz Catelyn dokázala. Načúvala jačaniu víchra naokolo a vŕzganiu kože na kameni. Potom ju Mya nežne chytila za ruku. „Ak chcete, zatvorte oči. Pustite povraz, Beluška sa o seba postará. Veľmi dobre, pani moja. Prevediem vás, je to ľahké, uvidíte. Urobte krok. To je ono, posuňte nohu dopredu, len o kúsok. Dobre. Teraz druhú. Je to veľmi jednoduché. Veď by ste to dokázali aj prebehnúť. Ďalší krok, nezastavujte sa. Dobre.“ A tak krôčik za krôčikom viedla Mya Catelyn ponad priepasť, slepú a rozochvenú, a biela mulica šla poslušne za nimi.

Hrad nazvaný Obloha bol len vysoký polkruhový múr z neomietnutého kameňa, prilepený na úbočie vrchu, ale ani nebotyčné veže Valýrie by Catelyn nemohli pripadať krajšie. Tu sa konečne začínala cesta zasneženým úbočím; vetrom ošľahané kamene Oblohy boli pokryté námrazou a zo skalných zrázov nad nimi viseli hroty cencúľov.

Na východe sa prebúdzal úsvit, keď Mya Stoneová zakričala na strážnikov a brána pred nimi sa otvorila. Vo vnútri za múrmi boli len rady šikmých plošín a obrovská kopa balvanov a skál všetkých veľkostí. Odtiaľto by sa veľmi ľahko spúšťali kamenné lavíny. V skalnatej stene pred nimi bol otvor. „Vo vnútri sú stajne a kasárne,“ oznámila jej Mya. „Posledná časť výstupu vedie vnútrom hory. Je tam, pravda, trochu tma, ale aspoň tam nefúka. Mulice s nami ďalej ísť nemôžu. Odtiaľto sa ide ďalej komínom. Je to skôr kamenný rebrík než schodisko, ale dá sa to zvládnuť. Ešte hodina, a sme hore.“

Catelyn pozrela nahor. Priamo nad hlavou videla vo svetle brieždenia základy Orlieho hniezda. Neboli viac než šesťsto stôp nad nimi. Odtiaľto vyzerali ako biely plást. Spomenula si, čo jej strýko hovoril o košoch a rum­páloch. „Lannisterovci možno majú svoju hrdosť,“ povedala Myi, „ale Tullyovci majú viac rozumu. Som na ceste celý deň a skoro celú noc. Povedz im, aby spustili kôš. Pokojne sa poveziem hore s repou.“

Slnko už stálo vysoko nad horami, keď sa Catelyn Starková konečne dostala do Orlieho hniezda. Vystúpiť jej pomohol vysoký striebrovlasý muž v belasom plášti a tepanom kyryse s mesiacom a sokolom na hrudi, ser Vardis Egen, veliteľ domácich stráží Jona Arryna. Vedľa neho stál majster Colemon, chudý a nervózny, s riedkymi vlasmi a bocianím krkom. „Lady Starková,“ oslovil ju ser Vardis, „naše potešenie je rovnako veľké ako nečakané.“ Majster Colemon súhlasne prikyvoval hlavou. „Naozaj je, pani moja, naozaj. Poslal som správu vašej sestre. Rozkázala, aby ju zobudili, len čo prídete.“

„Dúfam, že sa v noci dobre vyspala,“ povedala Catelyn trochu uštipačne, zdalo sa však, že si to nikto nevšimol.

Muži ju odviedli po točitom schodisku z miestnosti s rumpálom. Podľa noriem významných rodov bolo Orlie hniezdo malý hrad; sedem štíhlych bielych veží stojacich tesne pri sebe ako šípy v tulci na bočnom hrebeni vysokej hory. Nepotrebovali tu žiadne stajne, kováčske vyhne ani psinec, ale Ned hovoril, že obilná sýpka je rovnako veľká ako v Zimovrese a do komnát by sa zmestilo aj päťsto mužov. Napriek tomu sa Catelyn zdal zvláštne pustý, keď ním prechádzala. Vo svetlých kamenných sieňach sa odrážala ozvena jej krokov.

Lysa na ňu čakala osamote vo svojej svetlici, ešte si nevyzliekla úbor na spanie. Dlhé hnedé vlasy jej padali na obnažené biele plecia. Stála za ňou slúžka, ktorá jej ich rozčesávala, ale keď Catelyn vstúpila, jej sestra s úsmevom na tvári vstala. „Cat,“ povedala. „Ach, Cat, ako dobre, že ťa znovu vidím. Moja drahá sestra!“ Rozbehla sa k nej a objala ju. „Ako je to dlho,“ šepkala jej do vlasov. „Ach, veľmi dlho.“

V skutočnosti to bolo päť rokov; pre Lysu krutých päť rokov. Vybrali si od nej svoju daň. Jej sestra bola o dva roky mladšia, a predsa teraz vyzerala staršia. Bola menšia než Catelyn a pribrala, vybledla a tvár jej opuchla. Mala tullyovské modré oči, ale vyblednuté, vodnaté a nepokojné. Uštipačne špúlila malé pery. Keď ju Catelyn držala v náručí, spomínala na štíhle dievča s pekným poprsím, ktoré stálo vedľa nej v septe v Riavokrute. Aká bola vtedy pôvabná a plná nádeje! Jediné, čo jej zostalo z niekdajšej krásy, bol vodopád hustých zlatohnedých vlasov, čo jej siahali až po pás.

„Vyzeráš dobre,“ zaklamala Catelyn, „ale… unavene.“

Sestra jej vykĺzla z objatia. „Unavene. Áno. Ach áno.“ Očividne si až teraz všimla ostatných; svoju slúžku, majstra Colemona, sera Vardisa. „Nechajte nás osamote,“ povedala. „Chcem sa so sestrou porozprávať medzi štyrmi očami.“ Keď odchádzali, držala Catelyn za ruku… Pustila ju, len čo sa za nimi zatvorili dvere.

Catelyn sledovala, ako sa sestre mení tvár. Akoby slnko zašlo za oblak. „Vari si potratila rozum?“ vyštekla na ňu Lysa. „Priviesť ho sem bez opýtania, bez varovania nás zatiahnuť do svojich sporov s Lannisterovcami…“

„Mojich sporov?“ Catelyn nemohla uveriť vlastným ušiam. V kozube horel veľký oheň, ale v Lysinom hlase nebolo ani stopy po teple. „Najprv to boli tvoje spory, sestra. Ty si mi poslala ten prekliaty list, v ktorom si písala, že ti Lannisterovci zavraždili manžela.“

„Chcela som ťa len varovať, aby si sa od nich držala čo najďalej! Nikdy som s nimi nechcela bojovať! Bohovia, Cat, vieš, čo si urobila?“

„Mami?“ ozval sa tenký hlások. Lysa sa obrátila, ťažká róba zavírila spolu s ňou. Vo dverách stál Robert Arryn, pán Orlieho hniezda, pritískal si k prsiam otrhanú handrovú bábiku a upieral na ne veľké oči. Bol žalostne chudý, na svoj vek malý a stále chorľavý. Jeho telíčko sa neustále triaslo. Trasľavka, hovorili tomu majstri. „Počul som hlasy.“

Nečudo, pomyslela si Catelyn; Lysa na ňu takmer kričala. Napriek tomu ju sestra prepichla pohľadom, akoby kričala Catelyn. „To je tvoja teta Catelyn, dieťa. Moja sestra lady Starková. Pamätáš si ju?“

Chlapec bezvýrazne pozrel na Catelyn. „Myslím, že áno,“ povedal a za­žmurkal, hoci Catelyn ho videla naposledy, keď nemal ani rok.

Lysa sa posadila k ohňu a povedala: „Poď k mamičke, poklad môj.“ Narovnala mu nočnú košeľu a začala mu ískať jemné hnedé vlásky. „Nie je krásny? A je silný, never rečiam, ktoré počuješ. Jon to vedel. Semeno je silné. To boli jeho posledné slová. Stále opakoval Robertovo meno a chytil ma za ruku tak mocne, že mi tam zostali modriny. Povedz im, že to semeno je silné. Jeho semeno. Chcel, aby každý vedel, aký dobrý a silný chlapec vyrastie z môjho dieťaťa.“

„Lysa,“ povedala Catelyn, „ak je pravda, čo hovoríš o Lannisterovcoch, máme o dôvod viac konať čo najrýchlejšie. Musíme…“

„Nie pred dieťaťom!“ zahriakla ju Lysa. „Má útlocitnú povahu, však, miláčik?“

„Je pán Orlieho hniezda a ochranca Údolia,“ pripomenula jej Catelyn, „na jemnocit nie je čas. Ned sa domnieva, že bude vojna.“

„Ticho!“ okríkla ju Lysa. „Desíš ho.“ Malý Robert krátko pozrel cez plece na Catelyn a celý sa roztriasol. Bábika mu spadla na trstinu a prudko sa pritisol k matkiným prsiam. „Neboj sa, holúbok,“ šepkala mu Lysa. „Mama je s tebou, nič sa ti nestane.“ Rozopla si šaty a vytiahla z nich ťažký biely prsník s ružovou bradavkou. Chlapec sa na ňu dychtivo prisal, zaboril jej tvár do šiat a začal cicať. Lysa ho pohladila po vlasoch.

Catelyn bola taká ohromená, že nenachádzala slová. Syn Jona Arryna, pomyslela si neveriacky. Spomenula si na vlastné dieťa, na trojročného Rickona, ktorý bol o polovicu mladší ako tento chlapec a päťkrát živší. Nečudo, že lordi z Údolia sa znepokojujú. Až teraz pochopila, pre­čo chcel kráľ zobrať dieťa matke a zveriť ho do pestúnskej starostlivosti Lannisterovcov…

„Tu sme v bezpečí,“ opakovala Lysa – nevedno či sebe alebo chlapcovi.

„Nebuď smiešna,“ povedala Catelyn, v ktorej sa zbieral hnev. „Nikto nie je v bezpečí. Ak si myslíš, že keď sa tu budeš ukrývať, Lannisterovci na teba zabudnú, kruto sa mýliš.“

Lysa zakryla chlapcovi hlavu dlaňou. „Aj keby previedli vojsko horami a Krvavou bránou, Orlie hniezdo je nedobytné. Sama si to mohla vidieť. Žiadny nepriateľ sa sem hore nedostane.“

Catelyn by ju najradšej vyfliaskala. Uvedomila si, že strýko Brynden sa ju snažil varovať. „Žiadny hrad nie je nedobytný.“

„Tento je,“ trvala na svojom Lysa. „Všetci to vravia. Starosti mi robí len to, že neviem, čo so Zmokom, ktorého si sem priviedla.“

„Je to zlý človek?“ opýtal sa pán Orlieho hniezda a matkin prsník s vlhkou červenou bradavkou mu vykĺzol z úst.

„Veľmi zlý,“ odpovedala mu Lysa a zahalila si hruď, „ale mama mu nedovolí, aby ti ublížil, kuriatko moje.“

„Nech lieta,“ povedal dychtivo Robert.

Lysa pohladila syna po vlasoch. „Možno,“ pošepla. „Možno presne to spravíme.“





EDDARD


Malíčka našiel dole v spoločnej miestnosti nevestinca, priateľsky sa zhováral s vysokou elegantnou ženou, ktorá mala na koži čiernej ako atrament šaty z peria. Heward hral vadí-nevadí s bucľatou dievčinou pri kozube. Podľa zbežného odhadu zatiaľ prišiel o opasok, plášť, drôtenú košeľu a jednu čižmu, zatiaľ čo dievča malo šaty rozopnuté až po pás. Jory Cassel stál pri okne, na ktoré bubnoval dážď, so suchým úsmevom na tvári pozoroval Hewarda, ako sa pri hre ošíva, a kochal sa pohľadom na polonahé dievča.

Ned zastal pri schodisku a natiahol si rukavice. „Je načase odísť. Moja práca tu sa skončila.“

Heward sa strhol, vyskočil a rýchlo pozbieral svoje zvršky. „Rozkaz, pane,“ povedal Jory. „Pomôžem Wylovi s koňmi.“ Zamieril k dverám.

Malíček sa neponáhľal s lúčením. Pobozkal ruku čiernej žene, pošepol jej nejaký žart, čo ju rozosmial, a typickou pomalou chôdzou zamieril k Nedovi. „Vaša práca,“ povedal nenútene, „či Robertova? Hovorí sa, že pravá ruka sníva kráľove sny, hovorí kráľovým hlasom a vládne kráľovým mečom. Znamená to, že aj trtká kráľovým…“

„Lord Baelish,“ prerušil ho Ned, „príliš si dovoľujete. Nie som vám ne­vďačný za pomoc. Bez vás by sme tento nevestinec hľadali vari celé roky. To však neznamená, že musím trpieť vaše urážky. Okrem toho už nie som kráľov pobočník.“

„Pravlk je asi dosť pichľavá potvora,“ poznamenal s grimasou Malíček.

Keď kráčali k stajniam, z bezhviezdnej oblohy padal teplý dážď. Ned si dal na hlavu kapucňu. Jory mu priviedol koňa. Mladý Wyl vyšiel hneď za ním, jednou rukou viedol Malíčkovu kobylu, zatiaľ čo druhou zápasil s opaskom a padajúcimi nohavicami. Z dverí stajne sa za ním so smiechom vyklonila bosá pobehlica.

„Vraciame sa do hradu, pane?“ opýtal sa Jory. Ned prikývol a vyšvihol sa do sedla. Malíček a ostatní tiež vysadli na kone.

„Chataya má výnimočný nevestinec,“ povedal Malíček, keď šli popri sebe. „Vážne uvažujem, že ho kúpim. Zistil som, že bordely vynášajú oveľa viac ako lode. Cundry sa zriedka potopia, a keď ich prepadnú piráti, nuž, tí zaplatia poctivo ako všetci ostatní.“ Lord Petyr sa zasmial na vlastnom vtipe.

Ned ho nechal tárať. Po chvíli to Malíčka prestalo baviť a ďalej klusali v tichosti. Ulice Kráľovho prístavu boli temné a opustené. Dážď zahnal všetkých pod strechy. Teplý ako krv a vytrvalý ako výčitky svedomia bubnoval Nedovi na hlavu. Po tvári mu stekali veľké kvapky.

„Robert sa nikdy nebude držať jednej sukne,“ povedala mu raz v noci pred mnohými rokmi Lyanna v Zimovrese, keď ju otec zasnúbil s mladým lordom z Búrkového konca. „Počula som, že má dieťa s nejakým dievčaťom z Údolia.“ Ned sám to bábätko držal v náručí; nemohol to poprieť, a sestre nechcel klamať, ale ubezpečil ju, že nezáleží na tom, čo urobil Robert pred ich zásnubami, je to dobrý a verný muž, ktorý ju bude ľúbiť celým srdcom. Lyanna sa len usmievala. „Láska je krásna, Ned, ale mužskú povahu zmeniť nedokáže.“

To dievča bolo také mladé, že Ned sa jej neodvážil opýtať, koľko má rokov. Akiste bola predtým panna; lepšie nevestince vždy dokázali nájsť pannu, ak mal zákazník dosť tučný mešec. Mala svetloryšavé vlasy a spŕšku pieh na nose, a keď si obnažila prsník, aby dieťa nakŕmila, všimol si, že pehy má aj na hrudníku. „Dala som jej meno Barra,“ povedala, kým dieťa pilo. „Tak veľmi sa naňho podobá, však, môj pane? Má jeho nos aj vlasy…“

„Áno.“ Eddard Stark jemne pohladil dieťa po tmavých vláskoch. Pretekali mu pomedzi prsty ako čierny hodváb. Spomenul si, že Robertovo prvé dieťa malo rovnako tmavé vlasy.

„Povedzte mu to, môj pane, keď sa s ním budete rozprávať, prosím… ak budete taký láskavý. Povedzte mu, aká je krásna.“

„Poviem,“ ubezpečil ju Ned. Bolo to jeho prekliatie. Robert vždy prisahal nehynúcu lásku a do večera na ňu zabudol, ale Ned Stark svoje sľuby plnil. Spomenul si na tie, ktoré dal Lyanne, keď ležala na smrteľnej posteli, a na cenu, ktorú musel zaplatiť, aby ich dodržal.

„A povedzte mu, že s nikým iným nejdem. Prisahám, môj pane, pri bohoch starých aj nových. Chataya mu dala pol roka, kvôli dieťatku, aj keby sa náhodou vrátil. Odkážte mu, že naňho čakám. Nechcem ani šperky, ani dary, chcem len jeho. Vždy bol ku mne taký láskavý, naozaj.“

Láskavý, pomyslel si otupene Ned. „Poviem mu to, dieťa, a sľubujem, že Barre nebude nič chýbať.“

Vtedy sa usmiala tak nesmelo a sladko, až mu to trhalo srdce. Cestou v daždivej noci Ned videl pred sebou tvár Jona Snowa, ktorý sa naňho tak veľmi podobal. Ak nemajú bohovia radi bastardov, prečo mužov napĺňajú túžbou? „Lord Baelish, čo viete o Robertových nemanželských deťoch?“

„No, predovšetkým ich má viac než vy.“

„Koľko?“

Malíček pokrčil plecami. Po chrbte mu v pramienkoch stekal dážď. „Záleží na tom? Keď spávate s mnohými ženami, niektoré sa odvďačia takýmto darčekom a jeho výsosť sa nikdy neobmedzovala. Viem, že sa priznal ku chlapcovi v Búrkovom konci, ktorého splodil v tú noc, keď sa ženil lord Stannis. Nemal veľmi na výber. Jeho matka bola Florentová, neter lady Selysy, jedna z jej komorných. Renly tvrdí, že Robert odniesol to dievča počas hostiny hore a vtrhol s ňou do svadobnej komnaty, zatiaľ čo Stannis a jeho nevesta dole tancovali. Lord Stannis to zrejme považoval za poškvrnenie cti rodu svojej manželky, takže keď sa dievčaťu narodil chlapec, poslal ho k Renlymu.“ Po očku pozrel na Neda. „Tiež sa šepká, že Robert je otcom dvojčiat, ktoré sa narodili slúžke v Casterlyho skale, keď sa vydal na západ pri príležitosti turnaja lorda Tywina. Cersei dala deti zabiť a ich matku predala otrokárovi, čo tadiaľ práve prechádzal. Pre lannisterovskú pýchu by to bola veľká potupa, tak blízko ich domova.“

Ned Stark sa zamračil. Podobné nechutné klebety kolovali o každom významnejšom šľachticovi v ríši. Veril, že Cersei Lannisterová je niečoho takého schopná… Ale dovolil by jej to kráľ? Robert, ktorého poznal kedysi, určite nie, ale ten Robert ešte nevedel tak dobre zatvárať oči pred vecami, ktoré nechcel vidieť. „Prečo sa Jon Arryn začal zrazu zaujímať o kráľove nemanželské deti?“

Malý muž pokrčil plecami. „Bol kráľov pobočník. Robert ho asi požiadal, aby sa presvedčil, ako je o deti postarané.“

Ned bol premoknutý do nitky a v duši sa mu rozhostil chlad. „Musí za tým byť ešte niečo, inak by ho nezabíjali.“

Malíček si striasol dážď z vlasov a zasmial sa. „Aha, chápem. Lord Arryn zistil, že jeho výsosť naplnila semenom bruchá nejakých pobehlíc a rybárskych dcéreniek, a preto ho museli umlčať. Nečudo. Nechajte ho nažive a pri najbližšej príležitosti vykváka, že slnko vychádza na východe.“

Na to Ned Stark nemal čo povedať, a tak sa len zamračil. Prvýkrát za tie roky si spomenul na Rhaegara Targaryena. Premýšľal, či aj Rhaegar chodil do nevestincov; mal pocit, že skôr nie.

Rozpršalo sa silnejšie, dážď šľahal do očí a bubnoval na zemi. Z kopca stekali prúdy čiernej vody, keď Jory náhle hlasom plným zdesenia zvolal: „Pane!“ Vzápätí sa ulica pred nimi zaplnila ozbrojencami.

Ned zazrel krúžkové brnenie na varenej koži, železné rukavice, plátové náholenníky a oceľové prilby so zlatými levmi. Premočené plášte sa im lepili na chrbty. Nemal čas spočítať ich, ale bolo ich najmenej desať, zatara­sili ulicu s mečmi, kopijami a oštepmi v rukách. „Za nami!“ počul skríknuť Wyla, a keď otočil koňa, zistil, že vzadu je ich ešte viac, odrezávali im únikovú cestu. Jory vytasil meč. „Uhnite alebo skapte!“

„Vlky zavyli!“ povedal pohŕdavo ich veliteľ. Ned videl, ako mu dážď steká po tvári. „Ale aká malá svorka.“

Malíček podišiel dopredu, pomaly, krok za krokom. „Čo to má znamenať? Zastavili ste kráľovho pobočníka.“

„Bývalého kráľovho pobočníka.“ Blato tlmilo dupot plnokrvného hnedáka. Rad ozbrojencov sa pred ním rozostúpil. Na zlatom kyryse reval lannisterovský lev do sveta svoju výzvu do boja. „Ak mám povedať pravdu, vôbec neviem, čo je vlastne teraz zač.“

„Lannister, toto je šialenstvo,“ ozval sa Malíček. „Nechajte nás prejsť. Na hrade nás čakajú. Čo to robíte?“

„On vie, čo robí,“ poznamenal pokojne Ned.

Jaime Lannister sa usmial. „Presne tak. Hľadám svojho brata. Spomínate si na môjho brata, všakže, lord Stark? Bol s nami v Zimovrese. Svetlovlasý, každé oko iné, trochu ostrý jazyk. Malý.“

„Dobre sa naňho pamätám,“ odpovedal Ned.

„Zdá sa, že cestou zabŕdol do problémov. Môj otec sa hnevá. Netušíte náhodou, kto by chcel ublížiť môjmu bratovi?“

„Váš brat bol zajatý na môj príkaz, aby sa zodpovedal za svoje zločiny,“ odpovedal Ned.

Malíček zastonal od hrôzy. „Páni…“

Ser Jaime vytasil meč z pošvy a popchol hnedáka. „Taste meč, lord Eddard. Rozsekám vás na kusy ako Aerysa, ak bude treba, ale bol by som radšej, keby ste zomreli s mečom v ruke.“ Premeral si Malíčka pohľadom plným pohŕdania. „Lord Baelish, na vašom mieste by som odtiaľto čo najrýchlejšie zutekal, ak si nechcete zašpiniť od krvi svoje drahé oblečenie.“

Zdalo sa, že Malíčkovi to netreba dvakrát hovoriť. „Privediem mestskú hliadku,“ sľúbil Nedovi. Rad lannisterovských mužov sa pred ním rozostúpil, aby mohol prejsť. Malíček popchol kobylu a zmizol za rohom.

Nedovi muži vytasili meče, ale boli len traja proti dvadsiatim. Z blízkych okien ich sledovali oči, no nikto nemal v úmysle zasiahnuť. Nedova skupina bola na koňoch, Lannisterovi muži prišli pešo, okrem Jaimeho. Útok by im mohol pomôcť na slobodu, ale Eddard si pomyslel, že existuje istejšia, bezpečnejšia taktika. „Zabite ma,“ varoval Kráľovraha, „a Catelyn dá s najväčšou pravdepodobnosťou Tyriona popraviť.“

Jaime Lannister štuchol Neda do hrude zlatým mečom, zmáčaným aj krvou posledného dračieho kráľa. „Naozaj? Žeby veľkodušná Catelyn Tullyová z Riavokrutu zabila rukojemníka? Ja sa domnievam, že… nie.“ Povzdychol si. „Nestavím však život svojho brata na ženskú česť.“ Jaime zasunul zlatý meč do pošvy. „Takže vás radšej nechám, aby ste sa rozbehli za Robertom a posťažovali sa mu, ako som vás vystrašil. Zaujíma ma, či mu na tom bude vôbec záležať.“ Jaime si rukou odhrnul mokré vlasy z tváre a obrátil koňa. Keď bol na konci radu, obrátil sa k svojmu kapitánovi. „Tregar, postaraj sa, aby sa lordovi Starkovi nič nestalo.“

„Ako rozkážete, pane.“

„Hoci… nechceme, aby odtiaľto odišiel úplne nepotrestaný, takže…“ V tme a daždi zasvietil Jaimeho biely úsmev. „Zabite jeho mužov!“

„Nie!“ vykríkol Ned a načiahol sa po meč. Jaime už uháňal dolu ulicou, keď Ned počul, ako Wyl vykríkol. Ozbrojenci sa na nich tlačili z obidvoch strán. Ned zrazil jedného koňom a sekal mečom do prízrakov v červených plášťoch, ktoré pred ním ustupovali. Jory Cassel popchol žrebca a vyrazil. Kopyto so železnou podkovou zasiahlo lannisterovského strážnika do tváre s odporným zachrapčaním. Druhý muž sa zatackal nabok a na chvíľu bol Jory voľný. Wyl nadával, keď ho sťahovali z jeho zomierajúceho koňa, v daždi rinčali meče. Ned pricválal k nemu a tresol mečom po Tregarovej prilbe tak silno, až musel zaťať zuby. Tregar padol na kolená, lev na jeho prilbe bol rozseknutý napoly a po tvári mu stekala krv. Heward ťal do rúk, čo sa naťahovali za jeho uzdou, keď ho do brucha zasiahla kopija. Zrazu sa me­dzi nimi objavil Jory, dážď stekajúci z jeho meča bol červený od krvi. „NIE!“ vykríkol Ned. „Jory, choď preč!“ Kôň sa pod ním pošmykol a zvalil sa do blata. Prišla chvíľa ohlušujúcej bolesti a v ústach zacítil krv.

Videl, ako rúbu Joryho koňovi do nôh, ako vlečú Joryho po zemi, obkľučujú ho a tnú doňho mečmi. Keď sa Nedov kôň zdvihol na nohy, Ned sa chcel postaviť, no vzápätí sa zrútil naspäť, spoly pridusený vlastným výkrikom bolesti. Zbadal, že mu z lýtka trčí roztrieštená kosť. To bolo na chvíľu posledné, čo videl. A dážď len padal, padal a padal.

Keď lord Eddard Stark znovu otvoril oči, ležal tam sám so svojimi mŕtvymi. Jeho kôň podišiel bližšie, ale zachytil pach krvi a ušiel. Ned sa začal plaziť v blate, zatínal zuby od neznesiteľnej bolesti v nohe. Mal pocit, že to trvá celé veky. Z osvetlených okien ho pozorovali tváre, z uličiek a dvier sa začali vynárať ľudia, ale nikto mu neprišiel na pomoc.

Malíček a Mestská hliadka ho našli na ulici s telom Joryho Cassela v náručí.

Zlaté plášte kdesi našli nosidlá, ale cesta do hradu bolo hotové utrpenie a Ned viac raz stratil vedomie. Spomínal si, ako v sivom svetle brieždenia uvidel Červenú baštu. Dážď sfarbil masívne bledoružové kamenné múry dokrvava.

Potom sa nad ním skláňal veľmajster Pycelle s čašou v rukách a šepkal: „Napite sa, pane. Makovicový odvar na utíšenie bolesti.“ Pamätal si, ako prehĺta, ako Pycelle niekomu prikazuje, aby prevaril víno a doniesol mu čistý hodváb, a na viac si už nespomínal.





DAENERYS


Konskú bránu do Vaes Dothraku tvorili dve obrovské sochy bronzových žrebcov, ktoré stáli na zadných, prednými kopytami sa dotýkali a sto stôp nad cestou vytvárali lomený oblúk.

Dany nebolo celkom jasné, načo je mestu brána, keď nemá žiadne hradby… a vlastne ani budovy, aspoň pokiaľ dovidela. A predsa sa tam veľkolepo týčila, ozrutné kone rámovali fialový vrch v pozadí. Bronzové žrebce vrhali na trávu dlhé tiene, keď khal Drogo s pokrvnými jazdcami po boku viedol svoj khalasar popod ich kopytá.

Dany sa niesla za nimi na striebornej kobylke v sprievode sera Joraha Mormonta a svojho brata Viserysa, ktorý už znova sedel na koni. Potom ako ho nechala v tráve a musel sa pešo vrátiť ku khalasaru, Dothrakovia ho začali posmešne prezývať Khal Rhae Mhar, kráľ s otlakmi. Khal Drogo mu na druhý deň ponúkol miesto vo voze a Viserys ho prijal. Vo svojej tvrdohlavej zadubenosti vôbec nepochopil, že si ho doberá – vozy boli pre eunuchov, mrzákov, rodiace ženy, malé deti a veľmi starých ľudí. A tak získal ďalšiu prezývku Khal Raggat, kráľ na voze. Brat si myslel, že khal sa mu chce takto ospravedlniť za to, čo mu Dany vykonala. Prosila teda sera Joraha, aby mu nepovedal pravdu, pretože by sa strašne hanbil. Rytier namietol, že kráľovi by trošku hanby nezaškodilo, ale vyhovel jej. Dany potom dlho prosila Droga a musela využiť všetky ľúbostné triky, ktoré ju naučila Doreah, kým ho presvedčila, aby ustúpil, a Viserys sa k nim mohol opäť pripojiť na čele zástupu.

„Kde je mesto?“ opýtala sa, keď prechádzali popod bronzový oblúk. Nevidela žiadne domy ani ľudí, iba trávu a cestu lemovanú starobylými monumentmi z krajín, ktoré Dothrakovia za dlhé stáročia vyplienili.

„Pred nami,“ odvetil ser Jorah. „Pod vrchom.“

Keď prešli bránou, z oboch strán sa nad nimi týčili ulúpení bohovia a hrdi­novia. Zabudnuté božstvá mŕtvych miest hrozili do oblohy zlomenými bleskmi, keď im Dany prechádzala popri nohách. Kamenní králi na ňu pozerali z výšky svojich trónov, tváre mali otlčené a fľakaté, aj ich mená sa stratili v hmle času. Na mramorových podstavcoch tancovali pružné mla­dé devy, odeté len v kvetoch, alebo vylievali vzduch z rozbitých džbánov. V tráve pri ceste stáli netvory: čierne železné draky s drahými kameňmi v očných jamkách, revúce gryfy, pavúčie škorpióny s útočne zdvihnutými ostnatými chvostmi a ďalšie potvory, ktoré ani nepoznala. Niektoré sochy boli také nádherné, až Dany vyrážali dych, iné také znetvorené a príšerné, že na ne sotva dokázala pozrieť. Tie podľa sera Joraha pochádzali z Tieňozeme za Asshájom.

„Koľko ich je,“ povedala, keď ju kobylka pomaly niesla ďalej, „a z koľ­kých rôznych krajín.“

Viserysa to až tak nenadchlo. „Smeti z mŕtvych miest,“ prehodil ironicky. Dával si pozor, aby hovoril spoločným jazykom, ktorému rozumelo len zopár Dothrakov, ale Dany sa aj tak obzerala na mužov svojho khasu, či ho náhodou nezačuli. No on sa posmieval ďalej: „Títo divosi vedia len krad­núť, čo vytvorili lepší ľudia… a zabíjať.“ Zasmial sa. „Veru, zabíjať vedia. Inak by mi boli nanič.“

„Teraz je to môj ľud,“ povedala Dany. „Nemal by ich nazývať divochmi, braček.“

„Drak si hovorí, čo chce,“ odpovedal Viserys v spoločnom jazyku. Ob­zrel sa cez plece na Agga a Rakhara, ktorí šli za ním, a venoval im posmešný úškľabok. „Vidíš, tí divosi nemajú ani toľko dôvtipu, aby rozumeli reči civilizovaných ľudí.“ Nad cestou sa týčil päťdesiat stôp vysoký kamenný monolit obrastený machom. Viserys naň znudene pozeral. „Ako dlho sa budeme musieť ponevierať medzi tými ruinami, kým mi Drogo dá vojsko? Čakanie ma už unavuje…“

„Musia predstaviť princeznú dosh khaleenu…“ ozval sa ser Mormont.

„Hej, tým babiciam,“ skočil mu do reči jej brat, „aby mohli predviesť divadielko s proroctvom pre to šteňa, čo nosí. To si mi už vravel. Čo s tým mám ja? Už mi je zle z koniny a z tých smradľavých divochov.“ Pričuchol si k širokému rukávu tuniky, kde nosieval vonné vrecúško. Veľmi to asi nepomohlo. Tuniku mal úplne špinavú. Všetko hodvábne a vlnené oblečenie, čo si Viserys doniesol z Pentosu, sa mu cestou ufúľalo a už plesnelo od potu.

Ser Jorah Mormont povedal: „Na Západnom trhu budú mať jedlo, čo vám bude viac po chuti, vaša výsosť. Prichádzajú tam predávať svoj tovar kupci zo Slobodných miest. A khal splní svoj sľub, keď príde čas.“

„To mu teda odporúčam,“ odsekol Viserys. „Sľúbil mi korunu, a tú aj dostanem. Z draka si nikto uťahovať nebude.“ Zaujala ho socha ženy so šiestimi prsníkmi a hlavou fretky, nuž sa ju vybral preskúmať zbližša.

Dany sa uľavilo, ale úzkosť ju neprešla. „Modlím sa, aby ho moje slnko a hviezdy nenechali pridlho čakať,“ povedala serovi Jorahovi, keď ich brat už nemohol počuť.

Rytier pochybovačne pozrel na Viserysa. „Váš brat mal radšej zostať v Pentose. V khalasare preňho niet miesta. Illyrio ho varoval.“

„Len čo dostane svojich desaťtisíc mužov, pôjde. Môj manžel mu prisľúbil zlatú korunu.“

Ser Jorah si pohŕdavo odfúkol. „Áno, khaleesi, ale… Dothrakovia vnímajú tieto veci celkom ináč ako my na západe. Hovoril som mu to ja aj Illyrio, ale váš brat skrátka nepočúva. Konskí páni nie sú žiadni kupci. Viserys si myslí, že vás predal, a teraz žiada odmenu. No khal Drogo by tvrdil, že vás dostal do daru. A raz daruje Viserysovi niečo na oplátku… ale až keď to sám uzná za vhodné. Dar predsa nežiadate, nie od khala. Od khala nežiadate nič.“

„Nie je správne, že ho necháva čakať.“ Dany sama nevedela, prečo sa zastáva brata. „Viserys tvrdí, že s desiatimi tisíckami dothrackých bojovníkov by rozmetal Sedem kráľovstiev na prach.“

Ser Jorah odfrkol. „Viserys by nerozmetal ani stajňu s desiatimi tisíckami metiel.“

Dany už ani neprekvapilo pohŕdanie v jeho hlase. „A čo keby… čo keby to nebol Viserys?“ opýtala sa. „Keby ich viedol niekto iný? Niekto silnejší? Mohli by Dothrakovia naozaj dobyť Sedem kráľovstiev?“

Ser Jorah sa zamyslel, ich kone kráčali ďalej. „Keď som odišiel do vyhnanstva a zbadal som prvý raz Dothrakov, videl som len polonahých barbarov, divých ako ich kone. Keby ste sa ma spýtali vtedy, princezná, povedal by som vám, že tisíc dobrých rytierov by ľavou zadnou zahnalo na útek desaťkrát toľko Dothrakov.“

„A keď sa vás spýtam teraz?“

„Teraz som si už nie taký istý. V jazde na koni sa im nevyrovná žiadny rytier, ničoho sa neboja a sú oveľa zručnejší lukostrelci. V Siedmich kráľovstvách strieľa väčšinou pechota spoza štítovej steny alebo hradby z os­trých kolov. Dothrakovia strieľajú za jazdy, a je jedno či pri útoku, alebo na ústupe, vždy sú smrteľné nebezpeční… A je ich tak veľa, pani moja. Len váš manžel má vo svojom khalasare štyridsaťtisíc bojovníkov na koňoch.“

„Naozaj až toľko?“

„Váš brat Rhaegar priviedol rovnaký počet mužov k Trojzubcu,“ pokračoval ser Jorah, „ale len asi desatina z nich boli rytieri. Zvyšok boli luko­strelci, žoldnieri, pechota s kopijami a pikami. Keď Rhaegar padol, mnohí odhodili zbrane a zdupkali z bojiska. Čo myslíte, koľko by taká cháska vydržala proti útoku štyridsiatich tisícok vyrevujúcich bojovníkov bažiacich po krvi? Ochránili by ich vesty z varenej kože a drôtené košele, keby na nich nepretržite pršali šípy?“

„Nie nadlho a nie bohvieako,“ odvetila Dany.

Prikývol. „Viete, princezná, keby páni Siedmich kráľovstiev mali aspoň toľko rozumu, koľko ho bohovia nadelili husiam, nikdy by k tomu nedošlo. Títo jazdci vôbec nemajú zmysel pre obliehanie. Pochybujem, že by vedeli dobyť čo i len najslabší hrad v Siedmich kráľovstvách, ale keby bol Robert Baratheon taký blázon, že by sa s nimi pustil do boja…“

„A je?“ opýtala sa Dany. „Je blázon?“

Ser Jorah chvíľu rozmýšľal nad odpoveďou. „Robert sa mal narodiť ako Dothrak,“ povedal nakoniec. „Váš khal by povedal, že len zbabelec sa schováva za kamennými hradbami namiesto toho, aby sa postavil proti nepriateľovi so zbraňou v ruke. A Samozvanec by súhlasil. Je to silný muž, odvážny… dosť bezhlavý, aby sa stretol s Dothrakmi v otvorenom boji. Ale muži okolo neho, nuž, tí na to majú iný názor. Jeho brat Stannis, lord Tywin Lannister, Eddard Stark…“ Odpľul si.

„Vy lorda Starka nenávidíte,“ poznamenala Dany.

„Zobral mi všetko, čo som miloval, kvôli niekoľkým všivavým pytliakom a svojej vzácnej cti,“ povedal trpko ser Jorah. Z jeho hlasu usúdila, že ho tá strata dosiaľ bolí. Rýchlo zmenil tému. „Pozrite,“ ukázal pred seba. „Vaes Dothrak. Mesto pánov koní.“

Khal Drogo a jeho pokrvní jazdci ich previedli cez veľký bazár Západného trhu a ďalej širokými ulicami. Dany sa niesla hneď za nimi na svojej strie­bornej kobylke a išla si oči vyočiť pri pohľade na všetky nevídané veci navôkol. Vaes Dothrak bolo najväčšie a zároveň najmenšie mesto, aké kedy videla. Zdalo sa jej, že je hádam desaťkrát väčšie ako Pentos; rozľahlé mesto bez hradieb a bez hraníc, široké vetristé ulice vydláždené trávou, blatom a lúčnymi kvetmi. V Slobodných mestách na západe sa na seba lepili ve­že, sídla, šopy, mosty, obchody a siene, ale starobylý hrdý a pustý Vaes Dothrak sa lenivo kúpal v lúčoch pražiaceho slnka.

Ešte aj budovy sa jej zdali čudesné. Videla pavilóny vytesané z kameňa, sídla upletené z trávy, veľké ako hrady, vratké drevené veže, poschodové pyramídy obložené mramorom, siene z neotesaného dreva bez strechy. Namiesto hradieb boli niektoré paláce obohnané tŕnistým živým plotom. „Každý je úplne iný,“ povedala.

„Váš brat mal čiastočne pravdu,“ pripustil ser Jorah. „Dothrakovia nestavajú. Keď chceli pred tisíckami rokov postaviť dom, vyhĺbili dieru do zeme a zakryli ju strechou upletenou z trávy. Budovy, ktoré vidíte, postavili otroci privlečení z vyplienených území, a každý staval tak, ako bolo zvykom v jeho krajine.“

Väčšina pavilónov, aj tých najväčších, vyzerala opustená. „Kde sú ľudia, čo tu žijú?“ opýtala sa Dany. Na bazári pobiehalo plno detí a pokrikovali tam ľudia, ale inak videla len pár eunuchov, čo si plnili svoje povinnosti.

„Iba babice z dosh khaleenu bývajú vo svätom meste stále, ony a ich otroci a sluhovia,“ vysvetlil ser Jorah. „Ale Vaes Dothrak je dosť veľký, aby sa doň vošli všetci ľudia zo všetkých khalasarov, keby sa aj všetci khalovia vrátili k Matke naraz. Babice predpovedali, že jedného dňa sa to stane, a tak musí byť Vaes Dothrak pripravený prijať všetky svoje deti.“

Khal Drogo nakoniec zastavil khalasar pri Východnom trhu, kam prišli obchodovať karavány z Yi Ti, Asshájska a Tieňozeme, a nad nimi sa vypínala Matka hôr. Dany sa usmiala, keď si spomenula na otrokyňu magistra Illyria, ktorá jej opisovala palác s dvoma stovkami izieb a s dverami z čistého striebra. „Palác“ bola rozľahlá drevená hodovná sieň, nahrubo otesané múry boli vysoké štyridsať stôp, strechu mala z pozošívaného hodvábu, bol to vlastne obrovský vzdúvajúci sa šiator, čo nad ňu natiahli za zriedkavých dažďov, alebo dali dolu, aby mohli hľadieť na nekonečnú oblohu. Okolo siene boli veľké trávnaté výbehy pre kone s vysokými ohradami, ohniská a stovky okrúhlych hlinených obydlí, čo vytŕčali zo zeme ako malé kopčeky obrastené trávou.

Menšie vojsko otrokov šlo popredu, aby všetko pripravilo na príchod khala Droga. Každý jazdec pri zosadaní z koňa odovzdal svoj arakh a všetky ostatné zbrane čakajúcemu otrokovi. Ani khal Drogo nebol výnimkou. Ser Jorah jej vysvetlil, že vo Vaes Dothraku je zakázané nosiť zbrane a preliať krv slobodného človeka. Aj khalasary, ktoré sú práve vo vojne, tu za­búdajú na nevraživosť a v tieni Matky hôr sa delia o jedlo a pitie. Babice z dosh khaleenu vyhlásili, že všetci Dothrakovia sú tu jedna krv, jeden khalasar, jedna črieda.

Keď Irri a Jhiqui pomáhali Dany zosadnúť z koňa, podišiel k nej Cohollo. Bol to najstarší Drogov pokrvný jazdec, územčistý plešatý muž s krivým nosom a ústami plnými polámaných zubov, čo mu vybili palcátom pred dva­dsiatimi rokmi, keď zachraňoval mladého khalakku pred žoldniermi, ktorí dúfali, že ho predajú nepriateľom jeho otca. Jeho život bol zviazaný so životom jej manžela odo dňa, keď sa Drogo narodil.

Každý khal mal svojich pokrvných jazdcov. Najprv ich Dany považovala za dothrackú obdobu Kráľovskej gardy, ktorá prisahala, že bude chrániť svojho pána, ale tu išli ešte oveľa ďalej. Jhiqui jej vysvetlila, že pokrvný jazdec je viac než len stráž, je ako khalov brat, jeho tieň, jeho najoddanejší priateľ. „Krv mojej krvi,“ hovoril im Drogo, a tak to aj bolo, žili jeden život. Podľa starých tradícií konských pánov, keď khal zomrie, jeho pokrvní jazdci zomierajú spolu s ním, aby po jeho boku cválali do nočnej zeme. Ak khal zahynie v rukách nepriateľa, žijú len dovtedy, kým ho nepomstia, a potom ho radostne nasledujú do hrobu. Jhiqui jej ešte povedala, že v niektorých khalasaroch sa khal so svojimi pokrvnými jazdcami delí o víno, stan, ba dokonca aj o ženy, ale nikdy nie o kone. Kôň patrí len jednému mužovi.

Daenerys bola rada, že khal Drogo sa nedrží týchto starých zvykov. Nepáčilo by sa jej, keby sa o ňu s niekým delil. A aj keď sa k nej starý Cohollo správal milo, ostatní jej naháňali strach – Haggo bol obrovský a tichý, často na ňu zazeral, akoby zabudol, kto je vlastne, a Qotho mal neľútostný pohľad a rýchle ruky, ktorými rád ubližoval. Kedykoľvek sa dotkol Dorey, na bielej pokožke jej zostali modriny a Irri preňho občas v noci plakala. Ešte aj jeho vlastné kone sa ho báli.

No boli s Drogom zviazaní na život a na smrť, takže Daenerys nemala na výber, musela ich akceptovať. Ba občas si želala, aby aj jej otca vtedy chránili takíto muži. V piesňach boli bieli rytieri Kráľovskej gardy vždy šľachetní, udatní a verní, a predsa kráľa Aerysa zabil jeden z nich, pekný mladík, ktorého teraz prezývali Kráľovrah, a druhý, ser Barristan Chrabrý, prebehol k Samozvancovi. Uvažovala, či sú všetci v Siedmich kráľovstvách takí falošní. Keď jej syn zasadne na Železný trón, postará sa, aby mal pokrvných jazdcov, ktorí ho budú chrániť pred zradcami z Kráľovskej gardy.

„Khaleesi,“ oslovil ju Cohollo po dothracky. „Drogo, krv mojej krvi, ma posiela, aby som vám povedal, že dnes v noci musí vystúpiť na Matku hôr, aby priniesol obetu bohom za bezpečný návrat.“

Dany vedela, že na Matku smú vystúpiť iba muži. Pokrvní jazdci pôjdu s khalom a vrátia sa až na svitaní. „Odkážte môjmu slnku a hviezdam, že budem o ňom snívať a netrpezlivo ho čakať,“ odvetila vďačne. Teraz, keď v nej rástlo dieťa, unavila sa oveľa rýchlejšie, noc oddychu jej dobre padne. Tehotenstvo akoby Droga ešte väčšmi rozvášnilo a v poslednom čase bývala po jeho objatiach vyčerpaná.

Doreah ju zaviedla do dutého kopca, ktorý bol pripravený pre ňu a jej khala. Vnútri bolo chladno a šero, pripomínal stan z hliny. „Jhiqui, kúpeľ, prosím ťa,“ rozkázala, aby zo seba zmyla prach ciest a uľavila unaveným kostiam. Bolo príjemné vedieť, že sa tam chvíľu zdržia, že ráno nebude musieť znova vysadnúť do sedla.

Voda bola takmer vriaca, akú mala najradšej. „Dnes večer dám bratovi dary, čo preňho mám,“ rozhodla sa, keď jej Jhiqui umývala vlasy. „Vo svätom meste by mal vyzerať ako kráľ. Doreah, choď ho pohľadať a pozvi ho, aby sa so mnou navečeral.“ Viserys bol k Lysanke milší ako k jej do­thrackým slúžkam, možno preto, že mu magister Illyrio v Pentose dovolil s ňou spať. „Irri, zájdi na bazár a kúp ovocie a mäso. Hocijaké okrem konského.“

„Konské je najlepšie,“ tvrdila Irri. „Kôň dá mužovi silu.“

„Viserys koninu neznáša.“

„Ako rozkážete, khaleesi.“

Irri sa vrátila s kozľacím stehnom a košom ovocia a zeleniny. Jhiqui pripravila mäso so steblovkou a ohnivníkom a pri pečení ho natierala medom; okrem toho nachystali melóny, granátové jablká, slivky a nezvyčajné východné ovocie, čo Dany nepoznala. Kým slúžky pripravovali jedlo, Dany rozprestrela oblečenie, čo dala bratovi ušiť na mieru: tuniku a nohavice z bie­lučkého plátna, kožené sandále so zaväzovaním po kolená, opasok z bronzových medailónov a koženú vestu, pomaľovanú drakmi chrliacimi oheň. Dúfala, že ak nebude vyzerať ako žobrák, Dothrakovia ho budú viac rešpektovať a azda jej aj odpustí, ako ho ponížila vtedy v tráve. Veď je nakoniec stále jej kráľ a brat. Obom koluje v žilách dračia krv.

Upravovala práve posledné dary pre brata – trávovozelený hodvábny plášť s bledosivým lemom, čo zdôrazní jeho strieborné vlasy –, keď vošiel Viserys a vliekol za ruku Doreu. Mala červené oko od jeho zaucha. „Ako sa opovažuješ posielať za mnou túto cundru, aby mi rozkazovala?“ rozčuľoval sa a surovo zhodil slúžku na zem.

Jeho hnev Dany úplne vyviedol z miery. „Len som chcela… Doreah, čo si mu povedala?“

„Khaleesi, prepáčte mi, odpusťte. Išla som za ním, ako ste ma požiadali, a povedala som mu, že kážete, aby prišiel na večeru.“

„Drakovi nikto rozkazovať nebude!“ zavrčal Viserys. „Som tvoj kráľ! Mal som ti poslať jej hlavu!“

Lysanka sa zľakla, ale Dany ju chlácholivo pohladila. „Neboj sa, neublíži ti. Braček, prosím ťa, odpusť jej, len sa preriekla, povedala som jej, aby ťa požiadala, aby si sa so mnou navečeral, ak máš chuť, výsosť.“ Chytila ho za ruku a potiahla k prichystaným darom. „Pozri sa, to je pre teba.“

Viserys sa podozrievavo zamračil. „Čo to má byť?“

„Nové oblečenie. Dala som ti ho ušiť.“ Dany sa placho usmiala.

Zazrel na ňu a pohŕdavo sa zaškeril. „Dothracké handry. Teraz ma chceš už aj obliekať?“

„Prosím ťa… budeš sa cítiť pohodlnejšie, nebude ti tak horúco, myslela som si, že… že keby si sa obliekal ako oni, ako Dothrakovia…“ Dany nevedela nájsť správne slová, aby pritom nezobudila draka.

„Nabudúce mi budeš chcieť zapliesť vlasy.“

„To by som nikdy…“ Prečo je taký krutý? Chcela mu len pomôcť. „Na vrkoč nemáš právo, ešte si nevyhral žiadnu vojnu.“

To nemala hovoriť. Z fialových očí mu vyšľahla zlosť, ale neodvážil sa ju udrieť, keď boli s nimi jej slúžky a vonku bojovníci jej khasu. Viserys zdvihol plášť a privoňal k nemu. „Smrdí hnojom. Asi ho prehodím ako huňu na koňa.“

„Doreah ho ušila osobitne pre teba,“ povedala ublížene. „Je to oblečenie hodné khala.“

„Ja som vládca Siedmich kráľovstiev, a nie nejaký divoch z plání so zvončekmi vo vlasoch!“ vyštekol na ňu Viserys. Zdrapil ju za rameno. „Zabúdaš, kto si, cundra jedna. Myslíš si, že ťa tvoje brušisko ochráni, ak prebudíš draka?“

Bolestivo jej zaryl prsty do pleca a Dany sa chvíľu znova cítila ako die­ťa vyľakané bratovým hnevom. Načiahla sa a schmatla prvé, čo jej prišlo pod ruku – opasok, ktorý mu chcela darovať, ťažkú reťaz z ozdobných bronzových medailónov. Celou silou sa ním zahnala.

Trafila ho rovno do tváre. Viserys ju pustil. Jeden medailón ho porezal a po líci mu stekala krv. „To ty zabúdaš,“ povedala. „Vari si sa vtedy v tej tráve vôbec nepoučil? Odíď, skôr než zavolám svoj khas, aby ťa vyvliekli. A modli sa, aby sa o tom nedopočul khal Drogo, inak ti rozpára brucho a nakŕmi ťa tvojimi vlastnými vnútornosťami.“

Viserys sa postavil. „Keď prídem do svojho kráľovstva, oľutuješ tento deň, ty cundra.“ Chytil si porezanú tvár a odišiel, dary nechal tam.

Kvapky jeho krvi pofŕkali nádherný hodvábny plášť. Dany si ho pritisla k lícu a sadla so skríženými nohami na rohož.

„Večera je hotová, khaleesi,“ oznámila Jhiqui.

„Nie som hladná,“ povedala smutne Dany. Zrazu bola na smrť unavená. „Zjedzte to vy, pošlite niečo aj serovi Jorahovi, prosím.“ Po chvíli dodala: „A, prosím ťa, prines mi jedno dračie vajce.“

Irri priniesla vajce s tmavozelenou škrupinou, a keď ho otáčala v malých rukách, medzi šupinami presvitali bronzové škvrnky. Dany sa schúlila do klbka, ľahla si na bok, prikryla sa hodvábnym plášťom a pritisla si vajce medzi nafúknuté brucho a jemné prsia. Rada objímala dračie vajcia. Boli také krásne a občas jej stačilo, že ich má pri sebe, hneď sa cítila mocnejšia a odvážnejšia, akoby jej kamenné draky, uväznené vo vnútri, dodávali silu.

Ležala na rohoži, pritískala k sebe vajce, keď zacítila, ako sa dieťa v nej pohlo… sťaby sa naťahovalo ako brat za bratom, krv za krvou. „Ty si drak,“ šepkala mu Dany, „skutočný drak. Viem to. Viem to.“ Usmiala sa a zaspala; snívalo sa jej o domove.





BRAN


Na zem sa znášal ľahký sneh. Bran cítil vločky na tvári; len čo sa ho dotkli, roztápali sa a chladili ako jemný dáždik. Sedel vzpriamene na koni a sledoval, ako zdvíhajú železnú padaciu mrežu. Chcel zo­stať pokojný, ale srdce mu splašene trepotalo v hrudi.

„Pripravený?“ opýtal sa ho Robb.

Bran prikývol, nechcel ukázať strach. Odkedy spadol, nevytiahol päty zo Zimo­vresu, ale bol odhodlaný vyjsť von hrdo ako rytier.

„Tak poďme.“ Robb popchol svojho sivobieleho valacha a prešiel popod mrežu.

„Choď,“ šepol Bran svojej kobylke. Jemne ju potľapkal po šiji a gaštanová kobylka sa pohla dopredu. Dal jej meno Tanečnica. Mala dva roky a Joseth povedal, že je na koňa až príliš bystrá. Vycvičili ju inak ako ostatné kone, aby reagovala na uzdu, hlas a dotyk. Až doteraz sa na nej vozil len po dvore. Najskôr ju viedol Joseth alebo Hodor a Bran sedel vo veľkom sedle vyrobenom podľa Zmokovho nákresu, ale posledné dva týždne na nej jazdil sám, klusal s ňou stále dookola a pri každom okruhu sa cítil istejší.

Prešli popod strážnicu, cez padací most, cez vonkajšie hradby. Leto a Sivý vietor bežali s nimi a vetrili. Nasledoval ich Theon Greyjoy s dlhým lukom a tulcom so silnými šípmi – vyhlásil, že plánuje skoliť jeleňa. Za ním sa viezli štyria strážnici v drôtených košeliach a kuklách a Joseth, stajník chudý ako palica, ktorého Robb vymenoval za hlavného koniara, kým sa Hullen nevráti. Sprievod uzatváral majster Luwin na somárovi. Bran by bol radšej, keby išiel iba s Robbom, len oni dvaja, ale Hal Mollen o tom nechcel ani počuť a majster Luwin s ním súhlasil. Chcel byť pri Branovi, keby náhodou spadol z koňa alebo si nejako ublížil.

Za hradbami sa nachádzalo trhovisko, ale drevené stánky teraz zívali prázdnotou. Kráčali blatistými cestami cez mestečko okolo úhľadných dom­čekov z dreva a neomietnutého kameňa. Sotva pätina domcov bola obý­vaná a z komínov stúpali kúdoly dymu. Ostatné sa zaplnia postupne, keď sa ochladí. Stará dojka hovorila, že keď začne snežiť a zaduje severák, opúš­ťajú roľníci zamrznuté polia a vzdialené osady, naložia svoj majetok na vozy a zimné mesto ožije. Bran to ešte nezažil, ale majster Luwin povedal, že ten deň už nie je ďaleko. Dlhé leto sa chýlilo ku koncu. Zima sa blíži.

Keď prechádzali okolo s pravlkmi, zopár dedinčanov ich vystrašene sledovalo, jeden muž pustil drevo, čo niesol, a vyľakane sa stiahol, ale väčšinou si už obyvatelia zvykli na ten pohľad. Keď zbadali chlapcov, pokľakli a Robb každého pozdravil zhovievavým kývnutím hlavy.

Keďže sa Bran nemohol prichytiť nohami, cítil sa najskôr na kráčajúcom koni neisto, ale mohutné sedlo s hrubou hruškou a vysokým chrbtom ho pohodlne udržalo a vďaka remienkom na prsiach a na stehnách nemohol spadnúť. Po chvíli mu ten rytmus pripadal takmer prirodzený. Úzkosť prešla a pery sa mu roztiahli do rozochveného úsmevu.

Pod vývesným štítom miestnej krčmy U čmudiaceho polena stáli dve slúžky. Keď na ne Theon Greyjoy zavolal, tá mladšia sa začervenala a zakryla si tvár. Theon popohnal koňa a dobehol Robba. „Sladká Kyra,“ povedal so smiechom. „V posteli sa zvŕta ako lasička, ale oslov ju na ulici, a pýri sa ako panna. Už som ti rozprával, ako raz v noci ona a Bessa…“

„Nie pred bratom, Theon,“ napomenul ho Robb a fľochol na Brana.

Bran rýchlo odvrátil zrak a tváril sa, že nič nepočul, ale cítil na sebe Theo­nov pohľad. Určite sa zase vyškiera. Stále sa len vyškieral, ako keby bol celý svet nejaký tajný žart a len on je taký bystrý, že ho chápe. Robb Theona zjavne obdivoval a jeho spoločnosť mal rád, ale Bran si otcovho zverenca nikdy neobľúbil.

Robb podišiel bližšie. „Ide ti to, Bran.“

„Rád by som šiel rýchlejšie,“ povedal Bran.

Robb sa usmial. „Ako chceš.“ Popchol valacha do klusu. Vlky sa rozbehli za ním. Bran prudko švihol opratami a Tanečnica pridala do kroku. Počul, ako Theon čosi zvolal aj dupot kopýt za nimi.

Branovi vial plášť vo vetre a do tváre mu šľahal sneh. Robb bol už ďaleko vpredu, ale občas sa obzrel, či ho brat s ostatnými nasledujú. Bran znova mykol opratami a Tanečnica prešla plynulo do cvalu. Hneď boli bližšie, a keď nakoniec Robba dobehli na začiatku vlčieho lesa, dve míle od zimného mesta, nechali ostatných kusisko za sebou. „Ja môžem jazdiť!“ kričal vysmiaty Bran. Bolo to skoro také dobré, ako keby lietal.

„Dal by som si s tebou preteky, ale bojím sa, že by si vyhral.“ Robb žartoval, ale Bran vytušil, že brata čosi trápi, darmo sa usmieva.

„Nechcem sa pretekať.“ Bran sa rozhliadol po vlkoch. Oba zmizli v lese. „Počul si včera v noci Leta zavýjať?“

„Aj Sivý vietor bol nepokojný,“ odvetil Robb. Gaštanové vlasy mu podrástli, mal ich strapaté a na brade hrdzavé strnisko, takže vyzeral starší ako na pätnásť. „Občas mám pocit, že vedia… vycítia…“ Robb si vzdychol. „Bran, nikdy neviem, koľko ti toho môžem povedať. Kiežby si bol starší.“

„Už mám osem!“ namietol Bran. „Osem nie je oveľa menej ako pätnásť a som dedič Zimovresu hneď po tebe.“

„To áno,“ odvetil smutne a trochu neisto Robb. „Bran, musím ti niečo povedať. Včera v noci priletel krkavec. Z Kráľovho prístavu. Majster Luwin ma prišiel zobudiť.“

Bran sa preľakol. Temné krídla, temné správy, hovorievala stará dojka a v poslednom čase to bola naozaj pravda. Keď Robb napísal veliteľovi Nočnej hliadky, krkavec, čo priletel naspäť, priniesol správu, že strýko Benjen je stále nezvestný. Potom prišiel list z Orlieho hniezda od mamy, ale ani v ňom neboli dobré správy. Nepísala, kedy sa chce vrátiť, iba že zajala Zmoka. Bran si trpaslíka celkom obľúbil, aj keď pri mene Lannister mu behal mráz po chrbte. S Lannisterovcami čosi bolo, čosi, čo by si mal pamätať, ale keď sa poskúšal vybaviť si to, zakrútila sa mu hlava a zovrelo mu žalúdok. Robb bol potom skoro celý deň zatvorený s majstrom Lu­winom, Theonom Greyjoyom a Hallisom Mollenom. Krátko nato vyslali jazdcov na rýchlych koňoch s Robbovými rozkazmi na celý sever. Bran začul, ako sa rozprávajú o Priekope Cailin, starobylej pevnosti, ktorú postavili Prví ľudia na vrchu Hrdla. Nikto mu nepovedal, čo sa deje, ale vedel, že to nie je nič dobré.

A teraz ďalší krkavec, ďalšia správa. Bran sa odvážil dúfať. „List od mamy? Príde domov?“

„Od Alyna z Kráľovho prístavu. Jory Cassel je mŕtvy. A Wyl s Hewardom tiež. Zabil ich Kráľovrah.“ Robb nastavil tvár snehu, na lícach sa mu topili vločky. „Nech odpočívajú v pokoji.“

Bran nevedel, čo povedať. Mal pocit, ako keby ho udreli do brucha. Jory bol kapitánom domácich stráží, ešte predtým než sa Bran narodil. „Zabili Joryho?“ Spomenul si, ako často ho Jory naháňal po strechách. Videl ho, ako sa prechádza po dvore v krúžkovej a plátovej zbroji, alebo ako sedí na zvyčajnom mieste vo Veľkej sieni a žartuje pri jedle. „Prečo by chcel nie­kto zabiť Joryho?“

Robb otupene pokrútil hlavou, v očiach sa mu zračila bolesť. „Neviem, a… Bran, to nie je to najhoršie. Na otca pritom padol kôň. Alyn píše, že má zlomenú nohu a… majster Pycelle mu dáva makovicový odvar, ale nevedia, kedy… kedy…“ Dupot kopýt pritiahol jeho zrak k ceste, Theon a ostatní ich už dobiehali. „Kedy sa preberie,“ dopovedal Robb. Položil ruku na hrušku meča a prehovoril vážnym hlasom lorda Robba: „Bran, sľubujem ti, že nech sa stane hocičo, nedovolím, aby sa na toto zabudlo.“

Povedal to tak, že Bran sa ešte väčšmi preľakol. „Čo chceš robiť?“ opýtal sa, keď sa k nim pridal Theon Greyjoy.

„Theon si myslí, že by som mal povolať banderiálov,“ povedal Robb.

„Oko za oko.“ Aspoň raz sa Theon nevyškieral. V úzkej tmavej tvári mal hladný pohľad, čierne vlasy mu padali do očí.

„Iba lord môže zvolať bandériá,“ namietol Bran. Vôkol nich vytrvalo snežilo.

„Ak váš otec zomrie,“ poznamenal Theon, „Robb bude pánom Zimo­vresu.“

„On nezomrie!“ skríkol Bran.

Robb ho chytil za ruku. „Nezomrie, náš otec nie,“ povedal pokojne. „Ale aj tak… česť severu je teraz v mojich rukách. Keď otec odchádzal, povedal mi, že musím byť silný aj za teba a za Rickona. Bran, som už skoro dospelý.“

Bran sa zachvel. „Keby sa tak mama vrátila!“ povedal zúfalo. Obzeral sa, či neuvidí majstra Luwina, a zbadal jeho somára, ako klusá ďaleko za nimi hore svahom. „Aj majster Luwin ti radí, aby si zvolal bandériá?“

„Majster je bojazlivý ako stará baba,“ zahundral Theon.

„Otec vždy dal na jeho rady,“ pripomenul Bran bratovi. „Aj mama.“

„Aj ja ho počúvam,“ nedal sa Robb. „Všetkých počúvam.“

Branova radosť z jazdy sa vytratila, roztopila sa ako snehové vločky na tvári. Napadlo mu, že ešte nedávno by ho predstava, že Robb zvolá banderiálnych pánov a vytiahne do vojny, naplnila vzrušením, ale teraz sa iba bál. „Môžeme sa vrátiť?“ opýtal sa. „Je mi zima.“

Robb sa poobzeral. „Musíme pohľadať vlky. Vydržíš ešte chvíľku?“

„Vydržím, kým vydržíš ty.“ Majster Luwin ho varoval, aby nejazdil pridlho, obával sa, aby ho sedlo príliš neotlačilo, ale Bran nechcel pred bratom vyzerať ako slaboch. Už mal plné zuby toho, ako ho všetci stále obskakujú a vyzvedajú sa, ako sa cíti.

„Tak poďme loviť lovcov,“ povedal Robb. Bok po boku zišli z kráľovskej cesty a zamierili do lesa. Theon zaostal ďaleko za nimi, rozprával sa a žartoval so strážami.

V lese bolo príjemne. Bran šiel na Tanečnici krokom, zľahka držal opraty a rozhliadal sa vôkol. Poznal tento les, ale bol tak dlho zavretý v Zimo­vrese, až mal pocit, že je tu prvý raz. Do nosa mu stúpala ostrá, svieža vôňa borovicového ihličia, zemitý pach mokrého hnijúceho lístia, závan zviera­cieho pižma a vzdialených ohňov. Letmo zazrel čiernu veveričku, ako pre­skakuje po zasnežených konároch, a zastal, aby sa prizrel striebristej sieti pavúka monarchu.

Theon s ostatnými čoraz väčšmi zaostával, až ich Bran už vôbec nepočul. Pred nimi stále hlasnejšie žblnkotal potok a o chvíľu už boli pri ňom. V očiach ho štípali slzy.

„Bran?“ spýtal sa Robb. „Čo je?“

Bran zavrtel hlavou. „Len som si spomenul, ako nás sem raz Jory zobral na pstruhy. Teba, mňa a Jona. Pamätáš sa?“

„Pamätám,“ šepol smutno Robb.

„Nič som vtedy nechytil,“ pokračoval Bran, „ale Jon mi dal cestou domov svoje ryby. Uvidíme ho ešte niekedy?“

„Veď aj strýka Benjena sme videli, keď nás prišiel navštíviť kráľ,“ pripomenul mu Robb. „Tak aj Jon niekedy príde, uvidíš.“

Potok bol hlboký a prudký. Robb zosadol a previedol valacha cez brod. Na najhlbšom mieste mu voda siahala dopoly stehien. Na druhom brehu priviazal koňa k stromu a prebrodil sa naspäť po Brana a Tanečnicu. Prúd sa penil okolo skál a koreňov a Branovi pokropila tvár spŕška vody, keď ho Robb viedol na druhý breh. Usmial sa. Chvíľu sa znova cítil silný a úplný. Pozrel hore do korún stromov a predstavoval si, ako lezie hore a pod ním sa rozprestiera celý les.

Zrazu k nim doľahlo zavýjanie, hlboké kvílenie sa predieralo pomedzi stromy ako studený vietor. Bran zdvihol hlavu a započúval sa. „Leto,“ povedal. Sotva to vyslovil, ozvalo sa druhé zavytie.

„Dačo ulovili,“ povedal Robb a znova vysadol na koňa. „Radšej po ne záj­dem a privediem ich naspäť. Počkaj tu, Theon a ostatní tu budú hneď.“

„Chcem ísť s tebou,“ nástojil Bran.

„Sám ich nájdem rýchlejšie.“ Robb popchol valacha a zmizol v lese.

Keď odišiel, Bran nadobudol pocit, že les sa naňho tlačí zo všetkých strán. Rozsnežilo sa. Na zemi sa sneh topil, ale skaly, korene a konáre všade navôkol pokrývala tenká biela vrstva. Ako čakal, bolo mu čoraz nepohodlnejšie. Necítil si nohy bezmocne visiace v strmeňoch, ale remienok na pr­siach sa mu zarezával do kože, topiaci sa sneh mu premočil rukavice a oziabali ho ruky. Nechápal, kde toľko trčí Theon, majster Luwin, Joseth a ostatní.

Keď začul šuchot lístia, potiahol opraty a obrátil Tanečnicu; čakal, že uvidí priateľov, ale trhanov, čo sa zjavili na brehu, nepoznal.

„Dobrý deň vám,“ povedal nervózne Bran. Stačil mu jediný pohľad, a hneď vedel, že to nie sú lesníci ani roľníci. Zrazu si uvedomil, ako bohato je oblečený. Mal nový varkoč z tmavosivej vlny so striebornými gombíkmi a plášť obšitý kožušinou mu držala na pleciach ťažká strieborná spona. Aj čižmy a rukavice mal lemované kožušinou.

„Si tu sám?“ opýtal sa najväčší muž, plešivec s drsnou, ošľahanou tvárou. „Stratil si sa v lese, chudáčik.“

„Nestratil som sa.“ Branovi sa vôbec nepáčilo, ako naňho tí neznámi pozerajú. Napočítal štyroch, ale keď sa obzrel, zbadal za sebou ďalších dvoch. „Môj brat práve odbehol a stráže tu budú každú chvíľu.“

„Tvoje stráže, há?“ ozval sa druhý muž. Na vycivenej tvári mal šedivé strnisko. „A čože by tu strážili, mladý pánko? Hento je strieborná spona, ak sa nemýlim.“

„Pekná,“ prisvedčil ženský hlas. Vôbec nevyzerala ako žena – bola vysoká, štíhla, mala rovnako hrubú tvár ako ostatní a vlasy schované pod železným klobúkom. Držala osemstopový oštep z čierneho duba s hrdzavým hrotom.

„Nože sa pozrime,“ povedal plešivec.

Bran ho vyľakane pozoroval. Mal na sebe špinavé handry, čo sa už rozpadali, niekde mal hnedú záplatu, inde modrú a na ďalšom mieste zasa tmavozelenú, ale všetko už bolo vyblednuté, sivé, hoci plášť bol zrejme kedysi čierny. Aj ten šedivý zarastený má na sebe čierne zdrapy, všimol si zhrozene Bran. Zrazu si spomenul na krivoprísažníka, ktorého otec popravil, keď našli šteňatá – aj ten bol v čiernom a otec povedal, že je to zbeh z Nočnej hliadky. Tí sú najnebezpečnejší, poznamenal vtedy lord Eddard. Zbeh vie, že ak ho chytia, bude o hlavu kratší, a tak sa mu nehnusia nijaké zločiny, ani tie najodpornejšie.

„Tú sponu, chlapče,“ povedal ten väčší. Natrčil ruku.

„A vezmeme si aj koňa,“ ozval sa ďalší, vlastne to bola žena, nižšia než Robb, so širokou tvárou a ovisnutými žltými vlasmi. „Zosadni, hýb sa.“ Vytiahla z rukáva nôž so zubatou čepeľou, vyzeral takmer ako píla.

„Nie,“ bľabotal Bran, „nemôžem…“

Veľký schmatol opraty, skôr ako Branovi napadlo odcválať. „Ale môžeš, pánko… a aj zosadneš, ak si nechceš ublížiť.“

„Stiv, kukni, jako je priviazaný,“ ukázala oštepom vysoká žena. „Možno vraví pravdu.“

„Tak priviazaný?“ ozval sa Stiv. Vytiahol dýku spoza opaska. „S tým si poradíme.“

„Ty si mrzák či čo?“ opýtala sa menšia žena.

Bran sa rozčertil. „Som Brandon Stark zo Zimovresu, tak mi radšej pustite koňa, inak sa postarám, aby bolo po vás.“

Ten vychudnutý so šedivou bradou sa rozosmial. „Je to Stark, veru hej. Len Stark je taký hlúpy, aby sa vyhrážal, keď iní by už prosili.“

„Odfikni mu toho jeho malého vtáka a napchaj mu ho do hrdla,“ navrhla malá žena. „To by ho malo umlčať.“

„Ty si taká sprostá, aká si škaredá, Hali,“ ozvala sa vysoká. „Mŕtvy chlapec nemá žiadnu cenu, ale živý… pre bohov, len si predstav, čo by dal Mance za to, keby mal ako rukojemníka Benjenovu vlastnú krv.“

„Do pekiel aj s Manceom,“ zahrešil ten veľký. „Ty sa tam chceš vrátiť, Osha? Nebuď hlúpa. Myslíš si, že bielych chodcov bude zaujímať, že máš nejakého rukojemníka?“ Zvrtol sa znovu k Branovi a prerezal mu remeň na stehne.

Urobil to rýchlo a nepozorne a zarezal prihlboko. Bran pozrel dolu a zbadal bledý sval, kde nôž prerezal vlnené nohavice. Vzápätí sa mu pustila krv. Sledoval, ako sa rozlieva, zakrútila sa mu hlava, ale bol zvláštne mimo – necítil bolesť, ani len najmenší náznak. Veľký chlap prekvapene zafučal.

„Zložte zbrane, a zaručím vám rýchlu a čistú smrť!“ zvolal Robb.

Bran v zúfalej nádeji zdvihol hlavu a zbadal brata. Hlas mu od toľkého napätia trochu zlyhal a jeho slová nevyzneli najpresvedčivejšie. Sedel v sedle, za sebou mal cez konský zadok prehodeného krvavého jeleňa, v ruke držal meč.

„Aha, brat,“ prikývol ten so šedivou bradou.

„Odvážny chlapec, to teda hej,“ utrúsila posmešne tá malá. Tá, čo ju oslovili Hali. „Čo, chlapče, chceš sa s nami biť?“

„Nebuď blázon, mladý. Si jeden proti šiestim.“ Tá vysoká, Osha, namierila naňho oštep. „Zosadni a odhoď meč. Poďakujeme sa ti za kone a za divinu, a môžete aj s bračekom odísť.“

Robb zapískal. Začuli kroky mäkkých láb na mokrom lístí. Vzápätí sa húš­tie rozhrnulo, zo spodných konárov opadal sneh a vynorili sa Leto a Sivý vietor. Leto zavetril a zavrčal.

„Vlci!“ zhíkla Hali.

„Pravlky,“ dodal Bran. Ešte stále rástli, boli už veľké ako obyčajné vlky, ale ak človek vedel, čo hľadať, hneď zistil, že sú iné. Naučili ho to majster Luwin a psiar Farlen. Pravlk má v pomere k telu väčšiu hlavu, dlhšie nohy a výraznejší ňufák aj čeľuste. Ako tam stáli v padajúcom snehu, vyzerali strašidelne a hrozivo. Sivý vietor mal na papuli čerstvú krv.

„Psiská,“ odsekol pohŕdavo plešivec. „No počul som, že v noci nič tak nezahreje ako vlčia kožušina.“ Prudko mávol rukou. „Skoľte ich.“

Robb zvolal: „Za Zimovres!“ a popchol koňa. Valach sa vrhol dolu brehom a trhani sa zomkli dokopy. Prihnal sa muž so sekerou, reval ako zmys­lov zbavený. Robbov meč ho zasiahol rovno do tváre, čosi nechutne zachrupčalo a vystrekla jasnočervená krv. Vycivený so sivou bradou chmatol opraty a na okamih ich podržal v ruke… no vzápätí naňho skočil Sivý vietor a strhol ho na zem. So špľachotom a výkrikom spadol naznak do vody a bezmocne sa oháňal nožom, keď mu hlava klesala pod hladinu. Pravlk sa vrhol za ním a priezračná voda sčervenela.

Robb a Osha sa bili v potoku. Ona sa oháňala oštepom, len sa tak mihal vzduchom, zaútočila mu na prsia raz, dvakrát, trikrát, ale Robb kaž­-dý výpad odrazil mečom a odstrčil hrot oštepu. Pri štvrtom či piatom výpade sa príliš natiahla a na chvíľku stratila rovnováhu. Robb zaútočil a zrazil ju.

O kúsok ďalej sa Leto vrhol na Hali. Jej nôž sa mu zarezal do boku. Leto s vrčaním odskočil a znova sa hodil na ňu. Tentoraz sa jej zahryzol do lýtka. Malá žena chytila nôž oboma rukami a švihla ním nadol, ale pravlk, akoby vycítil, čo má za lubom, ju na okamih pustil, v papuli mal jej oblečenie a kus svalu. Keď sa Hali zatackala a spadla, znova sa na ňu vrhol, zvalil ju na chrbát a zaťal jej zuby do brucha.

Šiesty muž vzal nohy na plecia… ale nedostal sa ďaleko. Keď sa škriabal hore brehom na druhej strane, Sivý vietor vyskočil celý mokrý z potoka, otriasol sa a rozbehol za ním. Zahryzol sa mu zozadu do kolena, a keď sa vreštiaci chlap zošmykol k vode, skočil mu na krk.

Zostal už len ten veľký, Stiv. Rozsekol Branovi remeň na prsiach, schmatol ho za ruku a strhol dolu. Bran zrazu padal, rozpleštil sa na zemi, nohy skrútené pod sebou, jednu v potoku. Necítil studenú vodu, zato vnímal studenú oceľ, keď mu Stiv pritlačil dýku pod krk. „Ustúp,“ povedal varovne, „lebo mu podrežem hrdlo, prisahám.“

Zadychčaný Robb zastavil koňa. Z očí mu sršala zúrivosť, ale ruku s mečom spustil dolu.

V tej chvíli Bran uvidel ten výjav. Leto trhal Hali na kusy, vyťahoval jej z brucha modré lesklé vnútornosti. Hali mala vyvalené oči. Bran netušil, či ešte žije, alebo je mŕtva. Šedivý a ten so sekerou ležali na zemi a nehýbali sa, ale Osha sa kolenačky zakrádala k svojmu oštepu. Sivý vietor sa k nej blížil a kvapkala z neho voda. „Privolaj ho!“ zakričal ten veľký. „Privolaj oboch, inak ten mrzák skape!“

„Sivý vietor, Leto, k nohe!“ zvolal Robb.

Pravlky zastali, otočili hlavy. Sivý vietor pribehol k Robbovi. Leto sa nehýbal, len pozeral na Brana a na muža vedľa neho. Zavrčal. Papuľu mal mokrú a krvavú, oči mu horeli.

Osha sa oprela o oštep a postavila sa. Z ramena, kde ju Robb zasiahol, jej crčala krv. Bran si všimol, ako veľkému steká pot po tvári. Stiv sa tiež bojí, uvedomil si. „Starkovci,“ zamrmlal chlap, „prekliati Starkovci.“ Hlasnejšie dodal: „Osha, zabi vlky a zober mu meč.“

„Zabi si ich sám,“ odvrkla. „Ja sa k tým potvorám nepriblížim.“

Stiv bol na chvíľu stratený. Triasla sa mu ruka, Bran pocítil, ako sa mu spod noža, čo mu chlap pritláčal na krk, pustila krv. Do nosa mu udieral jeho pach – smrdel strachom. „Ty,“ zvolal na Robba. „Ako sa voláš?“

„Som Robb Stark, dedič Zimovresu.“

„Toto je tvoj brat?“

„Áno.“

„Ak ho chceš živého, urobíš, čo ti poviem. Zosadni.“

Robb na okamih zaváhal. Potom zoskočil z koňa a vystrel sa s mečom v ruke.

„Teraz zabi vlky.“

Robb sa ani nepohol.

„No tak. Vlky alebo chlapec.“

„Nie!“ skríkol Bran. Ak Robb poslúchne, Stiv potom aj tak oboch zabije.

Plešivec zdrapil voľnou rukou Brana za vlasy, a tak nimi šklbol, až Bran zafňukal od bolesti. „Zavri hubu, kripel, počuješ?“ Poťahal ho ešte silnejšie. „Počuješ?“

V lese za nimi čosi zasvišťalo, Stiv pridusene zalapal po dychu a z hrude mu vyletel šíp s hrotom ostrým ako britva. Bol jasnočervený, akoby pomaľovaný krvou.

Dýka skĺzla Branovi z hrdla. Veľký chlap sa zaknísal a spadol dolu tvárou do vody. Šíp sa pod ním zlomil. Bran sa prizeral, ako sa z neho vo zvírenej vode vytráca život.

Osha sa obzerala okolo seba, keď spod stromov začali vychádzať stráže s mečmi v rukách. Odhodila oštep. „Milosť, pane!“ zvolala na Robba.

Pri pohľade na krvavý výjav strážcovia zbledli. Neisto pozerali na vlky, a keď sa Leto vrátil k Halinmu telu, aby pokračoval v hostine, Joseth pustil nôž z ruky a sklonil hlavu do húštiny. Aj majster Luwin, ktorý vyšiel spoza stromu, vyzeral otrasený, ale len na okamih. Rýchlo potriasol hlavou a prebrodil sa k Branovi. „Ste zranený?“

„Porezal ma na nohe,“ povedal Bran, „ale nič som necítil.“

Majster sa sklonil k rane a Bran odvrátil hlavu. Theon Greyjoy stál vedľa stromu ochrancu s lukom v ruke. Usmieval sa. Ešte aj teraz sa škeril. Pri nohách mu trčalo zo zeme pol tucta šípov, ale stačil mu jediný. „Na mŕtveho nepriateľa je krásny pohľad,“ vyhlásil.

„Jon vždy tvrdil, že si somár, Greyjoy,“ povedal Robb. „Mal by som ťa priviazať na dvore, nech si Bran vyskúša pár cvičných výstrelov na tebe.“

„Mal by si mi poďakovať, že som tvojmu bratovi zachránil život.“

„A čo keby si netrafil?“ odsekol Robb. „Čo keby si ho len zranil? Čo keby mu vyletela ruka alebo by si trafil Brana? Veď si nevedel, či náhodou nemá kyrys. Videl si ho len od chrbta, iba jeho plášť. Čo by sa stalo potom s mojím bratom? Pomyslel si na to vôbec, Greyjoy?“

Theonovi zamrzol úsmev na perách. Trucovito mykol plecami a začal vyťahovať šípy zo zeme.

Robb zazrel na stráže. „Kde ste boli?“ pýtal sa. „Bol som si istý, že ste hneď za nami.“

Muži na seba nešťastne pozreli. „Išli sme za vami, pane,“ povedal najmladší Quent s jemným hnedým páperím na brade. „Ale najprv sme čakali na majstra Luwina a jeho somára, s prepáčením, a potom, no, tak akosi…“ Vrhol krátky pohľad na Theona a rýchlo odvrátil zrak.

„Zahliadol som moriaka,“ povedal podráždene Theon. „Ako som mal vedieť, že necháš chlapca samého?“

Robb sa znova obrátil k Theonovi. Bran ho v živote nevidel takého nahnevaného, ale nepovedal nič. Nakoniec si kľakol k majstrovi Luwinovi. „Je vážne zranený?“

„Je to len škrabanec,“ odvetil majster. Namočil handričku do vody a vyčistil ranu. „Dvaja boli v čiernom,“ oznámil pritom Robbovi.

Robb sa obzrel na Stiva, ktorý ležal v potoku a plášť sa vlnil okolo neho v prúde. „Zbehovia z Nočnej hliadky,“ povedal zachmúrene. „Blázni, že sa odvážili priblížiť k Zimovresu.“

„Medzi bláznovstvom a zúfalstvom občas nie je veľký rozdiel,“ poznamenal majster Luwin.

„Pochováme ich, pane?“ spýtal sa Quent.

„Oni by nás nepochovali,“ povedal Robb. „Odtnite im hlavy, pošleme ich naspäť na Múr. Zvyšok nechajte vranám.“

„A čo s touto?“ Quent mykol hlavou smerom k Oshi.

Robb k nej podišiel. Bola hádam o hlavu vyššia od neho, ale keď sa pri­blížil, pokľakla pred ním. „Lord Stark, ušetrite môj život, a som vaša.“

„Moja? Načo by mi bol krivoprísažník?“

„Ja som neporušila nijakú prísahu. To Stiv a Wallen utiekli z Múru, nie ja. Medzi čiernymi havranmi niet miesta pre ženy.“

Theon Greyjoy sa prišuchtal k nim. „Daj ju vlkom,“ pobádal Robba. Žena zaletela pohľadom k tomu, čo zostalo z Hali, a hneď aj odvrátila zrak. Zachvela sa. Ešte aj stráže vyzerali znepokojene.

„Veď je to žena,“ namietol Robb.

„Divoška,“ oznámil mu Bran. „Povedala, že ma majú nechať nažive a odviesť k Manceovi Nájazdníkovi.“

„Ako sa voláš?“ opýtal sa jej Robb.

„Osha, ak dovolíte, pane,“ zamrmlala nevrlo.

Majster Luwin sa postavil. „Asi by sme ju mali vypočuť.“

Bran videl, že bratovi sa uľavilo. „Ako poviete, majster. Wayn, zviaž jej ruky. Pôjde s nami do Zimovresu… a podľa toho, čo nám povie, bude žiť alebo zomrie.“





TYRION


Chceš jesť?“ opýtal sa zamračený Mord. V kýpťoch prstov na tučnej ruke držal tanier s varenou fazuľou.

Tyrion Lannister bol hladný ako vlk, ale nespraví tomu surovcovi radosť, nebude sa mu poklonkovať. „Jahňacie stehno by dobre padlo,“ ozval sa z kôpky špinavej slamy v kúte kobky. „A azda ešte miska hrášku s cibuľou, krajec čerstvého chleba s maslom a krčah vareného vína, aby som to mal čím spláchnuť. Alebo piva, podľa toho, čo máte. Nechcem byť prieberčivý.“

„Mám fazuľu,“ odvetil Mord. „Na.“ Natiahol ruku s tanierom.

Tyrion si vzdychol. Jeho žalárnik bol mohutné neokrôchané chlapisko, vážiace aspoň dvadsať kameňov, s hnedými zhnitými zubami a čiernymi očkami. Cez ľavú polovicu tváre, kde mu kedysi sekera odťala ucho a kus líca, sa mu ťahala jazva. Bol taký predvídateľný, aký bol škaredý, ale Ty­rion bol skutočne hladný. Načiahol sa k tanieru.

Vyškerený Mord ho hneď odtiahol. „Tu je,“ povedal a držal ho tak, aby naň Tyrion nedočiahol.

Trpaslík sa zviechal na stuhnuté nohy, bolelo ho celé telo. „Pri každom jedle sa musíme hrať túto hlúpu hru?“ Znova sa načiahol za fazuľou.

Mord cúvol, a opäť vyceril pokazené zuby. „Na, tu máš, piadimužík.“ Vystrčil ruku s tanierom ponad okraj cely, kde sa končila dlážka a začínala obloha. „Chceš jesť? Tu máš, poď si zobrať.“

Tyrion mal krátke ruky, nedočiahol na tanier, a k okraju by ani nešiel. Stačilo, aby doňho Mord strčil tučným bielym bruchom, a zostal by z neho len odporný červený fľak na skalách Oblohy ako z mnohých iných väzňov Orlieho hniezda za dlhé stáročia. „Keď tak nad tým rozmýšľam, vlastne ani nie som hladný,“ vyhlásil a stiahol sa do kúta.

Mord zachrochtal a pustil tanier. Schytil ho vietor, a ako padal, prevracal sa. Na mužov odfrklo trochu fazule a jedlo sa im stratilo z dohľadu. Žalárnik sa rehotal, brušisko sa mu natriasalo ako misa pudingu.

Tyrion sa nasrdil. „Ty zasraný rapavý sukin syn!“ vychrlil. „Bodaj by si dostal úplavicu a skapal.“

Za to ho Mord cestou von z celej sily kopol oceľovou špicou topánky do rebier. „Beriem späť!“ sipel Tyrion, keď sa zvíjal na slame. „Zabijem ťa vlastnoručne, prisahám!“ Ťažké okované dvere sa zatresli. Tyrion počul štrkot kľúčov.

Na takého krpáňa som obdarený nebezpečne veľkými ústami, uvažoval Tyrion, keď sa plazil naspäť do kúta diery, ktorú Arrynovci vtipne nazývali žalárom. Schúlil sa pod tenučkou dekou, čo predstavovala celé jeho lôžko, zahľadel sa na prázdnu modrú oblohu a vzdialené hory, ktoré sa rozpre­s­tierali donekonečna, a túžil po svojom plášti z kožušiny ľadového tigra, čo vyhral v kockách od speváka Marilliona, a ten oň zasa predtým obral mŕtveho barbarského náčelníka. Plášť smrdel krvou a plesňou, ale bol hrubý a hrial. Mord mu ho zobral, len čo ho zočil.

Vietor z neho trhal deku ostrými pazúrmi. Jeho kobka bola malá aj pre trpaslíka. Necelých päť stôp od neho, kde mala byť stena – kde by bola stena v každej normálnej temnici –, sa dlážka končila a začínala sa obloha. Bolo tu nadostač čerstvého vzduchu a slnka, a v noci mesiaca s hviezdami, ale Tyrion by to zaraz vymenil za najvlhkejšiu, najtemnejšiu celu v Casterlyho skale.

„Poletíš,“ ubezpečoval ho Mord, keď ho sem strkal. „Dávam ti tak dva­dsať, tridsať dní, najviac päťdesiat. Ale potom poletíš.“

Arrynovci mali jediný žalár v ríši, z ktorého mohli väzni utiecť, kedy sa im zachcelo. V prvý deň Tyrion celé hodiny zbieral odvahu, kým si ľahol na brucho, priplazil sa k okraju skaly a pozrel dolu. Obloha bola šesťsto stôp pod ním, delila ho od nej len prázdnota. Keď poriadne natiahol krk, videl napravo, naľavo aj nad sebou ďalšie kobky. Bol ako včela v kamennom pláste, ktorej odtrhli krídla.

V cele bola zima, dňom i nocou tam skuvíňal vietor a zo všetkého najhoršie bolo, že dlážka sa zvažovala. Pravda, len veľmi mierne, ale aj to stačilo. Bál sa zatvoriť oči, mal strach, že sa v spánku obráti a zobu­dí sa s hrôzou, že sa šmýka k okraju. Nečudo, že tu väzni prichádzali o rozum.

Bohovia, zľutujte sa, napísal predošlý nájomník na stenu, podľa všetkého krvou, modrá ma volá. Najskôr Tyrion premýšľal, kto to asi bol a čo sa s ním stalo, ale potom si povedal, že to radšej nechce vedieť.

Prečo len nedržal jazyk za zubami?

Začal to ten prekliaty chlapčisko, keď sa naňho díval z výšky svojho trónu vytesaného z dreva čarostromu, spod zástavy Arrynovcov s mesiacom a sokolom. Na Tyriona Lannistera celý život pozerali zvrchu, ale zriedkakedy to bol šesťročný fagan so zaslzenými očami, ktorému museli podložiť zadok vankúšmi, aby sa vyrovnal dospelým. „To je ten zlý ujo?“ opýtal sa chlapec a zvieral pritom v ruke bábiku.

„Áno,“ odvetila lady Lysa z nižšieho trónu po jeho boku. Bola celá v mod­rom, napudrovaná a navoňaná pre nápadníkov, ktorí zaplavili jej dvor.

„Aký krpáň,“ zachichotal sa pán Orlieho hniezda.

„To je Zmok Tyrion z lannisterovského rodu, ktorý ti zavraždil otca.“ Lysin hlas sa niesol celou Vysokou sieňou Orlieho hniezda, odrážal sa od mliečnobielych stien a štíhlych stĺpov, všetci počuli jej slová:. „Tento muž zavraždil kráľovho pobočníka!“

„Ale, ešte aj toho?“ ozval sa Tyrion ako najväčší hlupák.

Vtedy mal radšej držať jazyk za zubami a skloniť hlavu. Teraz mu to už bolo jasné; do siedmich pekiel, veď aj vtedy mu to bolo jasné. Vysoká sieň v sídle Arrynovcov bola dlhá a strohá, steny z bieleho mramoru s modrými žilkami boli nepríjemne chladné, ale tváre okolo neho boli ešte oveľa chladnejšie. Casterlyho skala so svojimi oddielmi bola ďaleko a v Údolí Arryn neboli žiadni priatelia Lannisterovcov. Podriadiť sa a mlčať by bola bývala najrozumnejšia obrana.

Lenže Tyrion mal mrcha náladu a nepočúval hlas rozumu. Hanbil sa, že mu v poslednej časti celodenného výstupu do Orlieho hniezda došli sily, zakrpatené nohy mu vypovedali poslušnosť. Zvyšok cesty ho niesol Bronn a toto poníženie iba prilialo olej do ohňa. „Zdá sa, že som sa poriadne obracal,“ prehodil uštipačne. „Kedy som si len našiel čas na toľké zabíjanie a vraždenie?“

Nemal zabudnúť, s kým má tú česť. Celý dvor vedel, že Lysa Arrynová a jej slabomyseľný cintľavý synáčik nemajú zmysel pre humor, najmä ak je namierený proti nim.

„Zmok,“ oslovila ho chladno Lysa, „dávaj si pozor na ten svoj podrezaný jazyk a s mojím synom sa rozprávaj slušne, inak to, namojveru, oľutuješ. Nezabúdaj, kde si. Toto je Orlie hniezdo a okolo seba vidíš rytierov Údolia, ctihodných mužov, ktorí milovali Jona Arryna. Každý z nich by za mňa položil život.“

„Lady Arrynová, ak sa mi niečo stane, môj brat Jaime Lannister sa postará, aby ho skutočne položili.“ Už keď Tyrion vypúšťal tie slová z úst, uvedomoval si, aká je to pochabosť.

„Vieš lietať, môj drahý lord Lannister?“ opýtala sa lady Lysa. „Majú azda trpaslíci krídla? Ak nie, mal by si radšej prehltnúť ďalšiu vyhrážku, ktorá ti príde na jazyk.“

„Nikomu sa nevyhrážam,“ namietol Tyrion. „Bol to sľub.“

Pri tej poznámke malý lord Robert vyskočil na nohy a v rozčúlení pustil bábiku z ruky. „Nám nemôžeš ublížiť!“ zajačal. „Tu nám nikto nemôže ublížiť. Mama, povedzte mu, povedzte, že tu nám nemôže ublížiť.“ Chlapec sa roztriasol.

„Orlie hniezdo je nedobytné,“ vyhlásila Lysa Arrynová pokojným hlasom. Pritiahla si syna a pevne ho zovrela tučnými bielymi rukami. „Zmok nás chce len vystrašiť, holúbok môj. Všetci Lannisterovci sú klamári. Môjmu chlapčekovi nikto neublíži.“

Najhoršie bolo, že mala pravdu. Tyrion videl, koľko úsilia stojí dostať sa sem, vedel si veľmi dobre predstaviť rytiera, ako sa v plnej zbroji prebíja nahor, zatiaľ čo naňho pršia kamene a šípy, a bojuje o každý stupienok s nepriateľom. Bola to najhoršia nočná mora. Nečudo, že Orlie hniezdo nikdy nedobyli.

No napriek tomu sa neovládol. „Čoby nedobytné,“ odvrkol, „len ho nikto nechce.“

Malý Robert naňho ukázal roztraseným prstom. „Ty klamár! Mama, chcem, aby letel.“ Dvaja strážcovia v belasých plášťoch schytili Tyriona pod pazuchy a zdvihli ho zo zeme.

Iba bohovia vedia, čo by sa bolo stalo, keby v tej chvíli nezasiahla Catelyn Starková. „Sestra,“ zdvihla zrak k trónom, „žiadam ťa, aby si nezabúdala, že tento muž je môj zajatec. Nedovolím, aby sa mu niečo stalo.“

Lysa Arrynová si svoju sestru chvíľu pokojne premeriavala, potom sa postavila a vybrala k Tyrionovi. Dlhá sukňa sa za ňou ťahala ako vlečka. Najprv sa zľakol, že ho udrie, ale namiesto toho prikázala, aby ho pustili. Jej muži poslúchli, nohy sa mu podlomili a zviezol sa na zem.

Musel to byť pohľad pre bohov, ako sa štveral na kolená, ale chytil ho kŕč v pravej nohe a znova sa rozpleštil. Vysoká sieň Arrynovcov sa otriasala smiechom.

„Hosť mojej sestry je, chudáčik, unavený, nevládze stáť,“ oznámila lady Lysa. „Ser Vadis, odveďte ho do temnice. Oddych v našej cele v oblakoch mu pôjde k duhu.“

Strážcovia ho znovu zdvihli. Tyrion Lannister visel medzi nimi, bezmocne kopal okolo seba, tvár červená od hanby. „Toto si zapamätám!“ kričal na všetkých, keď ho odnášali.

A zapamätal si, no nebolo mu to nič platné.

Sprvu sa utešoval, že ho nebudú väzniť dlho. Lysa Arrynová ho chce pokoriť, nič viac. Čoskoro poňho pošle. A ak nie ona, tak Catelyn Starková mu určite bude chcieť položiť pár otázok. Tentoraz si dá väčší pozor na jazyk. Neopovážia sa ho len tak zabiť, je Lannister z Casterlyho skaly, a keby preliali jeho krv, znamenalo by to vojnu. Alebo si to aspoň nahováral.

Ale teraz si tým už nebol taký istý.

Možno ho tu jeho väznitelia chcú nechať zhniť, ale obával sa, že dlho hniť nebude. Zo dňa na deň strácal silu a bolo len otázkou času, kedy mu Mord kopancami a buchnátmi vážne ublíži, teda ak ho najskôr neumorí hladom. Ešte niekoľko nocí bez jedla a v chlade, a aj on začuje volanie modrých výšav.

Dumal, čo sa asi deje za múrmi (nech boli, aké boli) jeho cely. Lord Tywin určite vyšle jazdcov, len čo sa o tom dopočuje. Možno Jaime už vedie vojenskú družinu cez Mesačné hory… ak nemieri na sever proti samému Zimovresu. Tuší vôbec niekto mimo Údolia, kam ho Catelyn Starková odvliekla? Ktovie, čo by povedala Cersei, keby sa o tom dopočula. Kráľ by prikázal, aby ho prepustili, ale počúval by Robert kráľovnú alebo pobočníka? Tyrion si nerobil ilúzie o kráľovej láske k jeho sestre.

Keby Cersei mala dosť rozumu, trvala by na tom, aby Tyriona súdil sám kráľ. Voči tomu by ani Ned Stark nemohol namietať, ak by nechcel spochybniť kráľovu česť. A Tyrion by naozaj rád skúsil šťastie pred súdom. Čo aké vraždy by sa mu snažili prišiť, Starkovci proti nemu nemajú ani naj­menší dôkaz. Nech svoj prípad prednesú pred Železným trónom a miestnymi lordmi. Bol by to ich koniec. Len keby bola Cersei dosť bystrá, aby jej to napadlo…

Tyrion Lannister si vzdychol. Jeho sestra bola svojím spôsobom prefíkaná ako líška, ale zaslepovala ju vlastná pýcha. Celé by to brala ako urážku, nie ako príležitosť. A Jaime bol ešte horší, unáhlený, tvrdohlavý a prch­ký. Jeho brat nikdy nerozväzoval uzol, ak ho mohol rozťať mečom.

Premýšľal, ktorý z nich mohol poslať vraha, aby umlčal Starkovho chlapca, a či naozaj zosnovali smrť lorda Arryna. Ak predchádzajúceho pobočníka zavraždili, spravili to šikovne a nenápadne. Ľudí v jeho veku každú chvíľu skolí náhla choroba. Na druhej strane, poslať na Brandona Starka nejakého mamľasa s ukradnutou dýkou mu pripadalo neuveriteľne hlúpe. Ako tak nad tým uvažoval, bolo to naozaj čudné…

Tyrion sa striasol. Zdvihlo sa v ňom nepríjemné podozrenie. Pravlk a lev neboli možno jedinými šelmami v lese, a ak je to tak, potom ho niekto využíva ako volavku. Tyrion Lannister neznášal pocit, že ho zneužívajú.

Musí sa odtiaľto čo najskôr dostať. Premôcť Morda neprichádzalo do úvahy a nikto mu zrejme neprepašuje povraz dlhý šesťsto stôp, takže sa musí spoľahnúť na svoju výrečnosť. Do tejto kobky ho dostal vlastný jazyk, tak ho bude musieť pekne-krásne dostať aj von.

Tyrion sa s námahou postavil a snažil sa pritom zo všetkých síl nevšímať si sklon dlážky pod nohami, čo ho jemne, zľahka ťahal k okraju. Zabúchal na dvere. „Mord!“ zakričal. „Žalárnik! Mord, poď sem!“ Musel vyrevovať dobrých desať minút, kým sa ozvali kroky. Tyrion len-len že stihol cúvnuť, keď sa dvere rozleteli dokorán.

„Čo tu buntošíš,“ zavrčal Mord s očami podliatymi krvou. Z jednej mäsitej ruky mu visel široký hrubý kožený remeň, v hrsti preložený vo dvoje.

Nikdy neukáž, že máš strach, pripomínal si v duchu Tyrion. „Ako by sa ti páčilo byť bohatý?“ opýtal sa ho.

Mord ho švacol. Švihol bičom len tak lenivo, spakruky, ale koža zasiahla Tyriona do ramena. Zatackal sa, od bolesti zatínal zuby. „Drž ústa, trpaslík,“ varoval ho Mord.

„Zlato,“ pokračoval Tyrion so sileným úsmevom. „Casterlyho skala je plná zlata… aaaúúú…“ Tentoraz ho Mord švihol poriadne, dal do toho silu celej ruky, až remeň zapráskal ako bič a poskočil. Zasiahol Tyriona do rebier a zrazil ho na kolená, až zafňukal. Prinútil sa zdvihnúť hlavu k žalárnikovi. „Bohatý ako Lannister,“ chripel, „tak sa to hovorí, Mord…“

Mord zafučal. Remeň zasvišťal vzduchom a trafil Tyriona rovno do tváre. Tak ho to zabolelo, že ani nevedel, kedy spadol, ale keď znova otvoril oči, ležal na zemi. Hvízdalo mu v uchu a ústa mal plné krvi. Snažil sa nahmatať nejakú oporu, vytiahnuť sa hore, ale jeho prsty nahmatali… iba prázdno. Tyrion rýchlo stiahol ruku naspäť, ako keby sa popálil, a snažil sa ani nedýchať. Ležal na okraji skaly, len pár palcov od priepasti.

„Ešte dačo?“ Mord zovrel remeň v hrsti a prudko ním mykol. Keď hlasno zapráskal, Tyrion až nadskočil. Žalárnik sa zarehotal.

Nesotí ma dolu, hovoril si zúfalo Tyrion, keď sa plazil ďalej od okraja. Catelyn Starková ma chce živého, neodváži sa ma zabiť. Utrel si chrbtom dlane krv z úst, uškrnul sa a povedal: „To bol poriadny úder, Mord.“ Žalárnik naňho pozeral prižmúrenými očami, uvažoval, či si z neho neuťahuje. „Hodil by sa mi silák, ako si ty.“ Remeň znovu letel vzduchom k nemu, ale tentoraz sa Tyrionovi podarilo uhnúť. Šuchol sa mu len trochu o plece, vážnejšie mu neublížil. „Zlato,“ zopakoval a liezol pospiatky ako krab, „toľ­ko zlata, čo by si tu nevidel za celý život. Za to sa dá kúpiť zem, ženy, kone… mohol by z teba byť lord. Lord Mord.“ Tyrion vychrchlal hrču krvi a hlienu a vypľul ju do oblohy.

„Aké zlato?“ povedal Mord.

Počúva ma! potešil sa Tyrion. „Keď ma zajali, zobrali mi mešec, ale zlato je stále moje. Catelyn Starková ma možno zatkla, ale nikdy by sa neznížila k tomu, aby ma okradla. To by bolo nečestné. Pomôž mi, a všetko to zlato bude tvoje.“ Mord švihol remeňom, ale bol to len ľahostajný, mimovoľný pohyb, pomalý a pohŕdavý. Tyrion chytil remeň a nepustil ho. „Žiadne riziko. Stačí, ak odovzdáš odkaz.“

Žalárnik vytrhol remeň z Tyrionovho zovretia. „Odkaz?“ povedal, akoby to slovo jakživ nepočul. Zamračil sa, čelo mu preťali hlboké vrásky.

„Počul si ma, pane. Len odovzdaj môj odkaz svojej panej. Povedz jej…“ Čo? Ako by mohol presvedčiť Lysu Arrynovú, aby sa zľutovala? Tyriona Lannistera zrazu osvietilo. „Povedz jej, že sa chcem priznať k svojim zlo­činom.“

Mord zdvihol ruku a Tyrion sa už chystal na ďalší úder, ale žalárnik zaváhal. V jeho pohľade sa miešalo podozrenie s chamtivosťou. Chcel zlato, no obával sa, že je to len trik, na očiach mu bolo vidieť, že ho už neraz pod­viedli. „Klameš,“ zamrmlal zlovestne. „Trpaslík ma chce prekabátiť.“

„Dám ti svoj sľub písomne,“ zaprisahával sa Tyrion.

Niektorí analfabeti písmom pohŕdali, iní k nemu chovali zbožnú úctu, ako keby to bolo nejaké kúzlo. Mord, našťastie, patril k tým druhým. Spustil ruku s remeňom. „Napíšeš o zlate. Veľa zlata.“

„Ohó, veľa zlata,“ uisťoval ho Tyrion. „Ten mešec bude len preddavok, priateľu. Môj brat má zo zlata celé brnenie.“ Jaimeho zbroj bola len z pozlátenej ocele, ale tento chmuľo by to aj tak nerozoznal.

Mord zamyslene ohmatkával remeň, ale nakoniec sa podvolil a šiel po papier a atrament. Keď Tyrion dopísal list, žalárnik sa podozrievavo mračil. „A teraz choď odovzdať môj odkaz,“ súril ho Tyrion.

Keď si poňho prišli neskoro v noci, triasol sa v spánku. Mord otvoril dvere, ale nič nepovedal. Ser Vardis Egen zobudil Tyriona kopancom.

„Vstávaj, Zmok. Pani ťa chce vidieť.“

Tyrion si pošúchal oči a zaškeril sa, no sotva si cítil tvár. „O tom nepochybujem, ale prečo si myslíte, že chcem vidieť ja ju?“

Ser Vardis sa zamračil. Tyrion si ho dobre pamätal z čias, keď slúžil celé roky ako kapitán domácich stráží kráľovského pobočníka v Kráľovom prí­s­tave. Mal nevýraznú hranatú tvár, strieborné vlasy, pevné telo a ani štipku zmyslu pre humor. „Čo chceš ty, ma vôbec nezaujíma. Postav sa, inak ťa odvlečieme.“

Tyrion sa ťarbavo zviechal na nohy. „Chladná noc,“ prehodil akoby nič, „a vo Vysokej sieni poriadne prefukuje. Nerád by som prechladol. Mord, buď taký dobrý, prines mi plášť.“

Žalárnik naňho podozrievavo žmúril.

„Môj plášť,“ zopakoval Tyrion. „Ten z ľadového tigra, čo si mi zobral do úschovy, veď vieš.“

„Dones mu ten prekliaty plášť!“ prikázal ser Vardis.

Mord si netrúfol namietať. Venoval Tyrionovi pomstychtivý pohľad, no išiel po plášť. Tyrion sa usmial, keď mu ho prehodil cez plecia. „Ďakujem ti. Spomeniem si na teba, vždy keď si ho oblečiem.“ Prehodil si voľný ko­niec kožušiny cez pravé plece a po prvý raz po niekoľkých dňoch mu bolo teplo. „Veďte ma, ser Vardis.“

Vysokú sieň Arrynovcov osvetľovalo päťdesiat fakieľ v držiakoch na stenách. Lady Lysa bola odetá v čiernom hodvábe, na prsiach mala perlami vyšitý znak s mesiacom a sokolom. Keďže očividne nemienila vstúpiť do Nočnej hliadky, Tyrion usúdil, že k priznaniu sa podľa nej zrejme najlepšie hodia smútočné šaty. Dlhé hnedé vlasy mala zapletené do vrkoča prehodeného cez pravé plece. Vyšší trón vedľa nej bol prázdny, mladý pán Orlieho hniezda sa teraz určite kdesi prehadzuje v posteli. Tyriona to celkom po­tešilo.

Hlboko sa uklonil a rozhliadol sa po sieni. Lady Arrynová zvolala svojich rytierov a dvoranov, aby si vypočuli jeho priznanie, presne ako dúfal. Videl tam drsnú tvár sera Bryndena Tullyho aj úprimnú tvár Nestora Roycea. Pri Nestorovi stál mladší muž s čiernymi vykrútenými fúzmi, akiste jeho dedič ser Albar. Bola tam zastúpená väčšina dôležitých rodov z Údolia. Tyrion zbadal sera Lyna Corbraya, štíhleho ako meč, lorda Huntera s nohami pokrivenými lámkou, ovdovenú lady Waynwoodovú obklopenú synmi. Ostatné erby nepoznal: bola tam zlomená kopija, zelená zmija, horiaca veža, okrídlený kalich.

Medzi údolnými lordmi bolo zopár jeho spoločníkov z cesty: ser Rodrik Cassel, bledý, s ešte nezahojenými ranami, stál vedľa sera Willisa Woda. Spevák Marillion si zadovážil novú drevenú harfu. Tyrion sa usmial – nech sa tu dnes odohrá hocičo, nechcel, aby to prebehlo v tajnosti, a kto už lepšie rozšíri zvesti než spevák.

Vzadu v sieni sa o stĺp opieral Bronn. Žoldnierove čierne oči sa upierali na Tyriona, ruku mal zľahka položenú na hruške meča. Tyrion sa naňho zamyslene zahľadel…

Prvá prehovorila Catelyn Starková. „Povedali nám, že sa chcete priznať k svojim zločinom.“

„Áno, pani moja,“ odvetil Tyrion.

Lysa Arrynová sa usmiala na sestru. „Cely v oblakoch ich vždy zlomia. Bohovia ich tam majú stále na očiach, niet sa kam ukryť.“

„Mne sa nezdá zlomený,“ poznamenala lady Catelyn.

Lady Lysa si ju nevšímala. „Hovor, čo nám chceš povedať!“ obrátila sa k Tyrionovi.

Takže hodíme kocky, pomyslel si a znova rýchlo zaškúlil na Bronna. „Kde by som začal? Som malý zloduch, priznávam. Dopustil som sa nespočetných zločinov a hriechov, páni a dámy. Líhal som s pobehlicami, nie raz, ale sto ráz. Želal som si, aby bol môj ctený otec mŕtvy, aj moja sestra, naša milostivá kráľovná.“ Kdesi za ním sa ktosi zasmial. „Nie vždy som bol láskavý k služobníctvu. Oddával som sa hazardu. Dokonca som podvádzal, s hanbou priznávam. Povedal som veľa krutých a zlých vecí o urodzených dvorných pánoch a dámach.“ Ľudia sa už začínali nahlas smiať. „Raz som…“

„Ticho!“ Bledá tvár Lysy Arrynovej zružovela. „Čo to má znamenať, trpaslík?“

Tyrion naklonil hlavu nabok. „Nuž, priznávam sa k svojim zločinom, pani moja.“

Catelyn Starková postúpila o krok dopredu. „Ste obvinený z toho, že ste poslali najatého vraha k posteli môjho syna Brana a zosnovali vraždu lorda Jona Arryna, kráľovho pobočníka.“

Tyrion bezmocne pokrčil plecami. „Obávam sa, že k týmto zločinom sa priznať nemôžem. Neviem nič o žiadnych vraždách.“

Lysa Arrynová sa zdvihla zo svojho trónu z čarostromu. „Zo mňa si nikto žarty robiť nebude. Pobavil si sa, Zmok, verím, že si si to vychutnal. Ser Vadis, odveďte ho naspäť do temnice… Ale tentoraz mu nájdite menšiu celu so šikmejšou podlahou.“

„Takto sa vykonáva spravodlivosť v Údolí?“ zreval Tyrion tak hlasno, až ser Vardis zdúpnel. „Hádam sa čestné správanie končí pred Krvavou bránou? Obviníte ma zo zločinov, a keď ich popriem, odvlečiete ma do otvorenej cely, aby som tam zamrzol a zahynul od hladu?“ Zdvihol hlavu, aby všetci dobre videli modriny, čo mu Mord urobil na tvári. „Kde je kráľova spravodlivosť? Nepatrí vari Orlie hniezdo do Siedmich kráľovstiev? Vravíte, že som obvinený. Dobre teda. Žiadam súd! Dajte mi možnosť prehovoriť, a nech sa pred zrakmi bohov a ľudí spravodlivo rozsúdi, či vravím pravdu, alebo klamem.“

Vo Vysokej sieni zašumelo. Dostal ju, Tyrion si bol istý. Bol predsa uro­dzený, syn najmocnejšieho lorda ríše, brat kráľovnej. Nesmú mu odmietnuť právo na súd. Stráže v belasých plášťoch sa pohli k nemu, ale ser Vardis im prikázal zastať a pozrel na lady Lysu.

Jej malé ústa sa skrivili do podráždeného úškrnu. „Ak ťa budeme súdiť a uznáme ťa vinným zo zločinov, z ktorých si obvinený, tak za ne podľa kráľovských zákonov zaplatíš životom. V Orľom hniezde nemáme katov, môj milý lord Lannister. Otvorte Mesačné dvere.“

Diváci sa rozostúpili. Medzi dvoma štíhlymi mramorovými stĺpmi stáli úzke dvere z čarostromu, do bieleho dreva bol vyrezaný polmesiac. Tí, čo stáli pri nich, cúvli a pomedzi zástup pochodovali dvaja strážnici. Jeden odsunul ťažké bronzové závory, druhý otvoril krídla dverí dovnútra. Blankytné plášte sa im zrazu zatrepotali v poryve vetra, čo so zavýjaním zadul cez otvorené dvere. Za nimi sa rozprestierala len prázdna nočná obloha, po­siata chladnými, ľahostajnými hviezdami.

„Pozri sa na kráľovu spravodlivosť,“ povedala Lysa Arrynová. Plamene fakieľ viali pri stenách ako zástavy, občas niektorá zhasla.

„Lysa, to sa mi nezdá veľmi múdre,“ ozvala sa Catelyn Starková, keď sa sieňou prehnal čierny vietor.

Sestra si ju nevšímala. „Žiadaš súd, lord Lannister. Výborne, tak ho teda budeš mať. Môj syn si vypočuje, čo nám chceš povedať, a ty si vypočuješ jeho rozsudok. Potom môžeš odísť… jednými dverami, alebo dru­hými.“

Vyzerá taká spokojná sama so sebou, pomyslel si Tyrion, a nečudo. Ako sa jej mohol vyhrážať súdom, keď bol hlavným sudcom jej neduživý syn? Tyrion uprel pohľad na Mesačné dvere. Mama, chcem, aby letel! povedal predtým chlapec. Koľko ľudí už asi ten usoplený zasran poslal von tými dverami?

„Ďakujem vám, pani moja, ale nemyslím si, že tým treba obťažovať lorda Roberta,“ začal úctivo Tyrion. „Bohovia vedia, že som nevinný. Chcem ich verdikt, nie rozsudok ľudí. Žiadam o súd v súboji.“

Arrynovskou Vysokou sieňou sa zrazu rozľahol smiech. Lord Nestor Royce si odfrkol, ser Willis sa zachichotal, ser Lyn Corbray sa rozrehotal a ďalší zaklonili hlavy a smiali sa, až im tiekli slzy. Marillion nemotorne vybrnkol prstami dolámanej ruky veselú nôtu na svojej novej harfe. Dokonca aj vietor akoby posmešne hvízdal cez Mesačné dvere.

V bledomodrých očiach Lysy Arrynovej zachytil neistotu. Zaskočil ju. „Samozrejme, máš na to právo.“

Mladý rytier s vyšitou zelenou zmijou na doublete vykročil dopredu a pokľakol na koleno. „Pani moja, žiadam o česť bojovať za vás.“

„Tá česť by mala patriť mne,“ ohradil sa starý lord Hunter. „V mene mojej oddanosti k vášmu manželovi mi dovoľte pomstiť jeho smrť.“

„Môj otec verne slúžil lordovi Jonovi ako vrchný komorník v Údolí!“ zaburácal ser Albar Royce. „Dovoľte, aby som ja v tomto poslúžil jeho synovi.“

„Bohovia sú naklonení spravodlivému,“ ozval sa ser Lyn Corbray, „ale často sa ukáže, že je to muž s najistejším mečom. A všetci vieme, kto je to.“ Skromne sa usmial.

Ďalší tucet mužov sa ozval naraz, prekrikovali sa, aby ich bolo počuť. Tyriona nepotešilo, keď si uvedomil, koľko neznámych ľudí sa ho hrnie zabiť. Asi to nakoniec nebol práve najrozumnejší plán.

Lady Lysa zdvihla ruku, aby ich umlčala. „Ďakujem vám, páni, a viem, že aj môj syn by vám poďakoval, keby tu teraz bol. V celých Siedmich kráľovstvách nenájdete takých odvážnych a čestných mužov ako v Údolí. Kiežby som vás všetkých mohla poctiť touto úlohou. No môžem si vybrať len jedného.“ Kývla rukou. „Ser Vardis Egen, boli ste môjmu manželovi dobrým pobočníkom. Vy by ste mali byť naším zástancom.“

Ser Vardis bol nezvyčajne ticho. „Pani moja,“ prehovoril vážnym hlasom a pokľakol na koleno, „prosím vás, položte toto bremeno na plecia niekomu inému, ja sa na to necítim. Tento muž nie je bojovník. Len sa naňho pozrite. Je to trpaslík, sotva polovica zo mňa, a navyše mrzák. Bola by hanba zabiť takého človeka a nazývať to spravodlivosťou.“

Výborne, pomyslel si Tyrion. „Súhlasím.“

Lysa naňho zazrela. „Ty si žiadal súd v súboji.“

„A teraz si žiadam zástancu. Vy ste si za seba jedného vybrali. Som presvedčený, že môj brat Jaime by ma s radosťou zastúpil.“

„Tvoj milovaný Kráľovrah je stovky míľ odtiaľto!“ odvrkla Lysa Arrynová.

„Pošlite poňho krkavca. Rád počkám.“

„Už zajtra ráno sa postavíš proti serovi Vardisovi.“

„Spevák,“ zvolal Tyrion a obrátil sa k Marillionovi, „keď budeš o tomto písať baladu, nezabudni spomenúť, ako lady Arrynová odoprela trpaslíkovi právo na zástancu a postavila ho chromého, dobitého a krívajúceho proti svojmu najlepšiemu rytierovi.“

„Ja ti nič neodopieram!“ namietla Lysa Arrynová tenkým podráždeným hlasom. „Vyber si teda svojho zástancu, Zmok… ak si myslíš, že nájdeš muža, ktorý bude ochotný položiť za teba život.“

„Ak by vám to neprekážalo, radšej si nájdem takého, čo by za mňa zabil.“ Tyrion sa zahľadel na druhú stranu dlhej siene. Nikto sa ani nepohol. Na chvíľu zaváhal, či sa tvrdo neprerátal.

Vtom sa vzadu v sieni ktosi pohol. „Ja sa zastanem trpaslíka!“ zvolal Bronn.





EDDARD


Prisnil sa mu starý sen o troch rytieroch v bielych plášťoch, o zrútenej veži a Lyanne v zakrvavenej posteli.

V tom sne s ním klusali na koni jeho priatelia, tak ako aj v skutočnom živote. Hrdý Martyn Cassel, Joryho otec; ser Mark Ryswell s vyberanými slovami a citlivým srdcom; Howland Reed z jazerného národa; lord Dustin na obrovskom červenom žrebcovi. Ned poznal ich tváre tak dobre, ako poznal kedysi tú svoju, ale roky ošúchajú ľudské spomienky, dokonca aj také, na ktoré prisahal, že nikdy nezabudne. V sne boli len tieňmi, šedivými duchmi na koňoch z hmly.

Bolo ich sedem a stáli proti trom. No tí traja neboli len tak hocikto. Čakali pred rotundou, za chrbtami sa im vypínali dornské hory, biele plášte im viali vo vetre. A neboli to nijaké tiene, ich tváre jasno žiarili ešte aj teraz. Ser Arthur Dayne, Meč rána, sa mierne usmieval. Ponad pravé plece mu vytŕčala rukoväť jeho obojručného meča Úsvitu. Ser Oswell Whent kľačal na kolene a ostril si čepeľ kameňom. Na jeho bielej smaltovanej prilbe rozťahoval krídla čierny netopier, znak jeho rodu. Medzi nimi stál prchký starý ser Gerold Hightower, Biely býk, veliteľ Kráľovskej gardy.

„Vyzeral som vás pri Trojzubci,“ povedal im Ned.

„Neboli sme tam,“ odvetil ser Gerold.

„Beda Samozvancovi, keby sme tam boli,“ povedal ser Oswell.

„Keď padol Kráľov prístav, prebodol ser Jaime vášho kráľa zlatým mečom, a ja som premýšľal, kde ste.“

„Ďaleko odtiaľ,“ povedal ser Gerold, „inak by Aerys ešte sedel na Železnom tróne a náš falošný brat by sa škvaril v siedmich peklách.“

„Napadol som Búrkový koniec, aby som ukončil obliehanie,“ hovoril im Ned, „a lordi Tyrell a Redwyne zložili zástavy a všetci ich rytieri pokľakli, aby nám prisahali vernosť. Bol som presvedčený, že budete medzi nimi.“

„My len tak ľahko nezohneme chrbát,“ odvetil ser Arthur Dayne.

„Ser Willem Dary utiekol do Dračieho kameňa aj s vašou kráľovnou a princom Viserysom. Myslel som si, že ste sa plavili s nimi.“

„Ser Willem je dobrý a čestný muž,“ odvetil ser Oswell.

„Ale nie je členom Kráľovskej gardy,“ poznamenal ser Gerold. „Kráľovská garda neuteká.“

„Ani vtedy, ani teraz,“ prisvedčil ser Arthur a nasadil si prilbu.

„Zložili sme prísahu,“ objasnil ser Gerold.

Nedove prízraky sa pohli s mátožnými mečmi v rukách. Boli siedmi na troch.

„A teraz sa to začne,“ povedal ser Arthur Dayne, Meč rána. Vytiahol Úsvit z pošvy a uchopil ho oboma rukami. Čepeľ bola bledá ako mliečne sklo a na svetle doslova ožila.

„Nie,“ povedal smutno Ned. „Teraz sa to skončí.“ Keď sa zrazili ich ocele a tiene, začul Lyannin krik. „Eddard!“ volala. Po krvavočervenej oblohe sa prehnala smršť lupienkov ruží, modrých ako oči smrti.

„Lord Eddard!“ zvolala znova Lyanna.

„Sľubujem,“ šepkal. „Lya, sľubujem…“

„Lord Eddard,“ ozval sa z tmy mužský hlas.

Eddard Stark so stonaním otvoril oči. Vysokými oknami Veže pravej ruky prenikal mesačný svit.

„Lord Eddard?“ Nad jeho posteľou stál tieň.

„Ako… ako dlho som…?“ Prikrývky mal domotané, nohu v dlahe a obväzoch. V boku ho bolestivo pichlo.

„Šesť dní a sedem nocí.“ Bol to hlas Vayona Poola. Komorník priložil Nedovi pohár k perám. „Napite sa, pane.“

„Čo…?“

„To je len voda. Majster Pycelle povedal, že budete smädný.“

Ned sa napil. Mal vysušené a popraskané pery. Voda chutila sladko ako med.

„Kráľ má pre vás rozkaz,“ povedal mu Vayon Poole, keď bol pohár prázdny. „Chce s vami hovoriť, pane.“

„Ráno,“ povedal Ned, „keď budem mať viac síl.“ Teraz nemôže ísť za Robertom. Po tom sne ho opustila všetka sila.

„Pane,“ namietol Poole, „rozkázal, aby sme vás k nemu poslali, len čo otvoríte oči.“ Popritom zapaľoval sviečku na nočnom stolíku.

Ned potichu zahrešil. Robert nikdy nebol trpezlivý. „Povedzte mu, že som slabý a nevládzem za ním prísť. Ak sa chce so mnou rozprávať, rád ho tu privítam. Dúfam, že ho vytrhnete z hlbokého spánku. A zavolajte…“ Chcel povedať Joryho, no vtom si spomenul. „Zavolajte veliteľa mojich stráží.“

O chvíľku nato, ako komorník odišiel, vstúpil do spálne Alyn. „Pane.“

„Poole hovorí, že som ležal šesť dní,“ povedal Ned. „Chcem vedieť, ako sa veci majú.“

„Kráľovrah ušiel z mesta,“ povedal mu Alyn. „Vraj odišiel do Casterlyho skaly, aby sa pridal k otcovi. Všetci rozprávajú o tom, ako lady Catelyn zajala Zmoka. Posilnil som stráže, ak súhlasíte.“

„Súhlasím,“ uistil ho Ned. „A čo moje dcéry?“

„Chodili za vami každý deň, pane. Sansa sa potichu modlí, ale Arya…“ Zaváhal. „Odkedy vás priniesli, nepovedala jediné slovo. Je to divoška. Ešte som nevidel toľko hnevu v takom malom dievčati.“

„Chcem, aby boli moje dcéry v bezpečí za každých okolností,“ povedal Ned. „Obávam sa, že toto je len začiatok.“

„Nič sa im nestane, lord Eddard,“ upokojoval ho Alyn. „Ručím za to vlastným životom.“

„Jory a ostatní…“

„Odovzdal som ich tichým sestrám, aby ich poslali na sever do Zimovresu. Jory by chcel ležať pri svojom starom otcovi.“

Bude mu musieť stačiť starý otec, keďže Joryho otec bol pochovaný ďaleko na juhu. Martyn Cassel zmizol spolu s ostatnými. Ned dal potom zrútiť vežu a tie prekliate kamene použil na stavbu ôsmich mohýl na hrebeni. Rhaegar vraj tú vežu nazval vežou radosti, ale Ned mal na ňu neradostné spomienky. Boli siedmi proti trom, no prežili iba dvaja – Eddard Stark a mužík od jazera Howland Reed. Zlé znamenie, že po toľkých rokoch sa mu znova prisnil ten sen práve teraz.

„Odviedli ste dobrú prácu, Alyn,“ hovoril Ned, keď opäť vošiel Vayon Poole. Komorník sa hlboko uklonil. „Jeho výsosť čaká pred dverami, pane, aj s kráľovnou.“

Ned sa vytiahol vyššie na posteli, až ho myklo, keď mu v nohe zapulzovala bolesť. Nečakal, že príde aj Cersei. Jej príchod neveštil nič dobré. „Po­šlite ich dnu a nechajte nás osamote. To, čo si povieme, nesmie opustiť túto izbu.“ Poole potichu odišiel.

Robert si doprial čas, aby sa obliekol. Mal na sebe čierny zamatový doublet s korunovaným jeleňom Baratheonovcov, vyšitým zlatou niťou na pr­siach, a zlatú pelerínu s plášťom s čierno-zlatými štvorcami. V ruke držal karafu vína, od ktorého mu už stihla očervenieť tvár. Za ním vošla Cersei Lannisterová s korunkou z drahokamov vo vlasoch.

„Výsosť,“ pozdravil Ned. „Musíte mi prepáčiť, ale nemôžem sa po­staviť.“

„Nič to,“ povedal kráľ chrapľavým hlasom. „Víno? Z Arboru. Dobrý ročník.“

„Len za pohárik,“ prijal Ned. „Ešte vždy mi duní v hlave z makovicového odvaru.“

„Muž na vašom mieste môže hovoriť o šťastí, ak má stále hlavu na krku,“ vyhlásila kráľovná.

„Buď ticho, žena,“ zahriakol ju Robert. Priniesol Nedovi pohár vína. „Noha ťa ešte bolí?“

„Trochu,“ odvetil Ned. Hlava sa mu krútila, ale neprizná predsa pred kráľovnou, že je slabý.

„Pycelle prisahal, že sa úplne zahojí.“ Robert sa zamračil. „Predpokladám, že vieš, čo spravila Catelyn.“

„Áno.“ Ned si dal malý hlt vína. „Moja pani je nevinná, veličenstvo. Konala na môj rozkaz.“

„Vôbec sa mi to nepáči, Ned!“ zaburácal Robert.

„Akým právom sa opovažujete vztiahnuť ruku na moju krv?“ chcela vedieť Cersei. „Čo si vlastne o sebe myslíte?“

„Som pravá ruka kráľa,“ odpovedal Ned s chladnou zdvorilosťou. „Váš manžel ma poveril, aby som udržiaval v kráľovstve mier a vykonával kráľovu spravodlivosť.“

„Boli ste jeho pravá ruka,“ zdôraznila Cersei, „ale teraz…“

„Ticho!“ zrúkol kráľ. „Niečo si sa ho opýtala a on ti odpovedal.“ Cersei sa nahnevane stiahla a Robert sa znova obrátil k Nedovi. „Hovoríš, že udržiavaš mier v kráľovstve, Ned? Sedem mužov je mŕtvych…“

„Osem,“ opravila ho kráľovná. „Tregar zomrel dnes ráno na následky úderu, čo mu uštedril lord Stark.“

„Únosy na kráľovskej ceste a opilecké šarvátky v uliciach,“ povedal kráľ. „To nestrpím, Ned.“

„Catelyn mala dobrý dôvod, aby Zmoka zajala…“

„Povedal som, že to nestrpím! Do pekla aj s dôvodmi! Okamžite jej prikážeš, aby trpaslíka prepustila, a pomeríš sa s Jaimem.“

„Troch mojich mužov mi zavraždili rovno pred očami, lebo ma Jaime Lannister chcel pokoriť. Mám na to hádam zabudnúť?“

„Tú roztržku nevyvolal môj brat,“ ozvala sa Cersei. „Lord Stark sa vracal opitý z bordelu. Jeho muži napadli Jaimeho a jeho stráže presne takisto, ako jeho žena prepadla Tyriona na kráľovskej ceste.“

„Robert, ty ma predsa poznáš,“ bránil sa Ned. „Spýtaj sa lorda Baelisha, ak mi neveríš. Bol tam tiež.“

„S Malíčkom som sa rozprával,“ povedal Robert. „Tvrdí, že odišiel privolať zlaté plášte, ešte predtým než sa začala bitka, ale pripúšťa, že si sa vracal z nejakého vykričaného domu.“

„Z nejakého vykričaného domu? Robert, otvor oči, išiel som sa tam pozrieť na tvoju dcéru! Matka ju pomenovala Barra. Vyzerá ako to prvé diev­čatko, čo si počal, keď sme boli ako chlapci v Údolí.“ Keď hovoril, sledoval pritom kráľovnú, no jej tvár bola ako maska, bledá, nehybná a bezvýrazná.

Robert očervenel. „Barra,“ zahundral. „Z toho sa mám tešiť? Do pekla aj s babou! Myslel som si, že má viac rozumu.“

„Má nanajvýš pätnásť, je pobehlica, a ty si si myslel, že má rozum?“ spýtal sa Ned neveriacky. Noha ho začínala pekelne bolieť. Ledva sa ovládal. „Chúďa decko je do teba zaľúbené, Robert.“

Kráľ pozrel na Cersei. „Toto nie je vhodná téma pre kráľovnine uši.“

„Jej výsosti sa nebude páčiť nič z toho, čo chcem povedať,“ nadhodil Ned. „Počul som, že Kráľovrah ušiel z mesta. Dovoľte mi, aby som ho predviedol pred spravodlivosť.“

Kráľ zakrúžil vínom v pohári a rozmýšľal. Napil sa. „Nie,“ odvetil. „Už o tom nechcem počuť ani slovo. Jaime ti zabil troch mužov a ty jemu päť. Hotovo.“

„Takto si predstavuješ spravodlivosť?“ rozhorčil sa Ned. „Ak áno, tak som rád, že už nie som tvoj pobočník.“

Kráľovná pozrela na manžela. „Keby sa s Targaryenom niekto rozprával tak ako on teraz s tebou…“

„Podľa teba som ako Aerys?“ skočil jej do reči Robert.

„Podľa mňa si kráľ. Jaime a Tyrion sú podľa manželského práva a na základe všetkých zväzkov, ktoré nás spájajú, tvoji vlastní bratia. Starkovci jedného vyhnali a druhého zajali. Tento muž ťa znevažuje každým svojím nádychom a ty tu len pokorne stojíš, pýtaš sa ho, či ho bolí noha a či si nedá víno.“

Robert očervenel od zlosti. „Žena, koľko ráz ti mám hovoriť, aby si drža­la jazyk za zubami?“

Cerseina tvár pohŕdavo vzbĺkla. „Ale si z nás bohovia pekne vystrelili,“ povedala. „Skôr ty by si mal nosiť sukne a ja brnenie.“

Kráľ očervenel od hnevu a uštedril jej zvučné zaucho. Potkla sa o stôl a sťažka spadla, no ani nemukla. Štíhlymi prstami si prešla po líci, kde jej bledá hladká pokožka už naberala červený odtieň. Ráno bude mať cez pol tváre modrinu. „Toto budem nosiť ako čestné vyznamenanie,“ vyhlásila.

„Ale nos ho potichu, inak ťa zase vyznamenám,“ zaprisahával sa Robert. Privolal stráže. Do miestnosti vstúpil ser Meryn Trant, vysoký a zamračený v bielom brnení. „Kráľovná je unavená. Odprevaďte ju do jej komnaty.“ Rytier pomohol Cersei na nohy a bez slova ju odviedol z miestnosti.

Robert sa načiahol ku karafe a dolial si. „Vidíš, čo mi robí, Ned.“ Sadol si s pohárom v dlaniach. „Moja milujúca manželka. Matka mojich detí.“ Už ho opustila zlosť, teraz mu Ned v očiach videl smútok a strach. „Nemal som ju udrieť. To nebolo… nebolo to kráľovské.“ Zízal si na ruky, ako keby nevedel, komu patria. „Vždy som bol silný… Nikto si ku mne nemohol dovoľovať, nikto. Ale ako sa postavíš proti niekomu, koho nesmieš biť?“ Kráľ zmätene pokrútil hlavou. „Rhaegar… Rhaegar vyhral, do pekla s ním! Zabil som ho, Ned, prepichol som kopijou jeho čierne brnenie, vrazil som mu ju až do čierneho srdca, a on mi zomrel pri nohách. Zložili o tom piesne. A predsa mám pocit, že vyhral on. On dostal Lyannu, a ja mám ju.“ Kráľ vypil pohár do dna.

„Výsosť,“ ozval sa Ned Stark, „musíme sa porozprávať…“

Robert si zatlačil prstami na spánky. „Rozprávania mám po krk. Zajtra pôjdem do kráľovského lesa na lov. Nech už mi chceš povedať čokoľvek, počká to, kým sa vrátim z poľovačky.“

„Ak bohovia dajú, tak tu už vtedy nebudem. Prikázal si mi odísť naspäť do Zimovresu, nepamätáš sa?“

Robert sa postavil a chytil sa stĺpa postele, aby nespadol. „Bohovia sa o nás sotvakedy starajú, Ned. Tu máš, to je tvoje.“ Z vrecka v leme plášťa vytiahol ťažkú striebornú sponu v tvare ruky a hodil ju na posteľ. „Si moja pravá ruka, či sa ti to páči alebo nie, do pekiel! Zakazujem ti odísť.“

Ned zdvihol striebornú sponu. Zdalo sa, že nemá na výber. V nohe mu brnelo a cítil sa bezmocný ako malé decko. „To targaryenovské dievča…“

Kráľ zavrčal. „Do siedmich pekiel, nezačínaj s ňou znova! Čo bolo, bolo, nechcem o tom viac počuť.“

„Prečo ma chceš za pobočníka, keď odmietaš počúvať moje rady?“

„Prečo?“ zasmial sa Robert. „A prečo nie? Niekto musí vládnuť tomuto prekliatemu kráľovstvu. Pripni si ten odznak, Ned. Pristane ti. A ak mi ho ešte raz hodíš do tváre, prisahám, že ho pripnem na hruď Jaimemu Lannisterovi.“





CATELYN


Keď nad Údolím Arryn vychádzalo slnko, obloha na východe zružovela a sfarbila sa dozlata. Catelyn Starková sa pozerala na rozlievajúce sa svetlo a opierala sa rukami o umne zdobenú kamennú balustrádu pred oknom. Svet pod ňou sa menil z čiernej na indigovú a zelenú, ako sa úsvit zakrádal do polí a lesov. Z Alyssiných sĺz stúpala bledá hmla tam, kde sa mátožné vody vrhajú z bočného hrebeňa vrchu, aby za vydali na dlhú cestu nadol skalnou stenou Obrovho oštepu. Catelyn cítila na tvári ľahučkú vodnú spŕšku.

Alysse Arrynovej zavraždili manžela, bratov aj všetky deti priamo pred očami, a predsa jakživ nepreliala ani slzu. A tak bohovia rozhodli, že po smrti nenájde pokoj, až kým jej slzy nezmáčajú čiernu zem Údolia, kde sú pochovaní muži, ktorých milovala. Alyssa bola mŕtva už šesťtisíc rokov, ale ešte vždy sa ani jediná kvapka horskej riavy nedotkla podlažia údolia, čo sa rozprestieralo hlboko pod ňou. Catelyn premýšľala, aký mohutný vodopád asi vytvoria jej slzy, keď zomrie. „Povedzte mi všetko!“ prikázala.

„Kráľovrah dáva dokopy družinu v Casterlyho skale,“ oznamoval jej ser Rodrik Cassel z miestnosti za jej chrbtom. „Váš brat píše, že poslal do Skaly jazdcov so žiadosťou, aby lord Tywin ozrejmil, čo má v úmysle, ale zatiaľ nedostal odpoveď. Edmure prikázal lordovi Vanceovi a lordovi Piperovi, aby strážili priechod pod Zlatým zubom. Prisahá vám, že sa nevzdá ani piade tullyovskej zeme, kým ju nepokropí lannisterovskou krvou.“

Catelyn sa obrátila chrbtom k svitaniu. Ani krása úsvitu jej nedokázala zdvihnúť náladu, bolo kruté, aby sa deň začal takým krásnym svitaním, keď sa mal skončiť tak zle ako tento. „Edmure vysiela jazdcov a skladá prísahy,“ povedala, „lenže Edmure nie je pánom Riavokrutu. Čo na to hovorí môj otec?“

„V liste sa lord Hoster nespomína, pani moja.“ Ser Rodrik si pohladil fúzy. Znova mu narástli snehobiele a zježené ako tŕnie, kým sa zotavoval z utŕžených zranení a opäť sa začínal podobať sám na seba.

„Otec by prenechal obranu Riavokrutu Edmurovi, iba ak by bol vážne chorý,“ vysvetlila ustarostene. „Mali ste ma zobudiť, len čo priletel krkavec.“

„Vaša sestra si myslela, že bude lepšie, keď si pospíte, aspoň to mi povedal majster Colemon.“

„Mali ste ma zobudiť,“ trvala na svojom Catelyn.

„Majster mi ešte povedal, že vaša sestra sa chce s vami rozprávať po súboji,“ dodal ser Rodrik.

„Takže ešte stále trvá na tej fraške?“ Catelyn zvraštila tvár. „Trpaslík sa s ňou hral ako mačka s myšou, a ona si ani len nevšimla, kam ju zahnal. Nech to dnes ráno dopadne akokoľvek, ser Rodrik, my sme mali byť už dávno preč. Moje miesto je v Zimovrese pri mojich synoch. Ak už máte dosť síl na cestu, požiadam Lysu o sprievod, ktorý by nás odprevadil do Čajkova. Odtiaľ môžeme ísť loďou.“

„Zase loďou?“ Ser Rodrik mierne ozelenel, ale ovládol sa. „Ako poviete, pani.“

Kým Catelyn zvolala sluhov, ktorých jej dala Lysa, starý rytier čakal pred dverami. Keby sa jej podarilo porozprávať so sestrou pred súbojom, azda by zmenila názor, hovorila si v duchu, kým ju obliekali. Lysa menila svoje rozhodnutia podľa nálady a jej nálada sa menila z hodiny na hodinu. Z plachého dievčatka, ktoré si pamätala z Riavokrutu, vyrástla žena, ktorá bola striedavo pyšná, hrozivá, krutá, zasnená, ľahkovážna, nesmelá, tvrdohlavá, márnivá, a hlavne vrtošivá.

Keď sa k nim priplichtil ten jej hnusný žalárnik a povedal im, že Tyrion Lannister sa chce priznať, Catelyn ju prosila, aby si to s trpaslíkom vybavili v súkromí, ale nie, jej sestra z toho musela spraviť predstavenie pred polovicou Údolia. A teraz toto…

„Lannister je môj zajatec,“ povedala serovi Rodrikovi, keď schádzali po schodoch z veže a kráčali studenými bielymi sálami Orlieho hniezda. Catelyn mala na sebe jednoduché šaty zo sivej vlny a postriebrený opasok. „Na to by moja sestra nemala zabúdať.“

Vo dverách do Lysinej komnaty sa takmer zrazili so strýkom, ktorý práve rázne vychádzal von. „Idete sa pridať k tej prehliadke bláznov?“ vyštekol ser Brynden Tully. „Aj by som ti povedal, aby si sestre vtĺkla do hlavy trochu rozumu, ale mám pocit, že ani to by nepomohlo, iba čo by si si obila ruku.“

„Priletel vták z Riavokrutu,“ začala Catelyn, „list od Edmura…“

„Viem, dieťa moje.“ Čierna ryba, ktorá Bryndenovi držala plášť, bola jedinou ozdobou, ktorú bol ochotný nosiť. „Musel som sa to dozvedieť od majstra Colemona. Požiadal som tvoju sestru, aby mi dovolila zobrať si tisíc skúsených mužov a čo najrýchlejšie vyraziť do Riavokrutu. Vieš, čo mi povedala? Údolie nemôže poskytnúť tisíc vojakov, vlastne ani jedného, strýko. Si Rytier brány, tvoje miesto je tu.“ Z dvier za jeho chrbtom sa ozval detský smiech a strýko sa zachmúrene obzrel. „Nuž, tak som jej povedal, že si pokojne môže pohľadať nového Rytiera brány. Možno som Čierna ryba, ale stále som Tully. Večer odchádzam do Riavokrutu.“

Catelyn sa vôbec netvárila prekvapene. „Sám? Vieš rovnako dobre ako ja, že by si na horskej ceste neprežil. So serom Rodrikom sa vraciame do Zimovresu. Poď s nami, strýko. Dám ti tisíc mužov, ktorých žiadaš. Riavokrut nebude bojovať sám.“

Brynden sa na chvíľku zamyslel, potom rázne prikývol. „Dobre. Je to síce dlhšia cesta domov, ale mám väčšiu nádej, že tam dorazím. Počkám ťa dolu.“ Pobral sa preč, za ním vial jeho plášť.

Catelyn pozrela na sera Rodrika. Vstúpili cez dvere v ústrety piskľavému nervóznemu detskému chichotu.

Z Lysiných komnát bol výhľad na malú záhradu, na kruh zeme a trávy, vysadený modrými kvetmi a obkolesený vysokými bielymi vežami. Stavitelia tu pôvodne chceli mať boží háj, ale Orlie hniezdo vytesali do pevnej skaly, a nech sem z Údolia nanosili koľkokoľvek zeminy, čarostrom sa tu nedokázal zakoreniť. A tak tu páni Orlieho hniezda vysiali trávu a medzi nízkymi kvit­núcimi kríkmi rozostavili sochy. Práve tu sa mali stretnúť zástancovia a zveriť svoje životy a život Tyriona Lannistera do rúk bohov.

Čerstvo vyumývaná Lysa v krémovom zamate, s náhrdelníkom zo zafírov a mesačných kameňov na snehobielom hrdle, sedela uprostred svojho dvora na terase nad dejiskom súboja, obkolesená rytiermi, dvoranmi, urodzenými aj menej urodzenými pánmi. Väčšina z nich stále dúfala, že sa s ňou ožení a bude po jej boku vládnuť Údoliu Arryn. Z toho, čo Catelyn videla za svojho pobytu v Orlom hniezde, boli ich nádeje márne.

Zhlobili tam drevený stupienok, na ktorý postavili Robertovo kreslo – a v ňom sedel pán Orlieho hniezda, smial sa a tlieskal hrbatému bábkarovi v bielo-modrom károvanom šašovskom kostýme, ktorý predvádzal súboj dvoch drevených rytierov. Podávali sa misy s hustou smotanou a košíky s černicami a hostia popíjali z tepaných strieborných pohárov sladké víno s pomarančovou vôňou. Prehliadka bláznov, ako to nazval Brynden, a nebol ďaleko od pravdy.

Na druhej strane terasy sa Lysa schuti smiala na nejakom žartíku lorda Huntera a zobkala černice z hrotu dýky sera Lyna Corbraya. Títo nápadníci stáli v Lysiných očiach najvyššie… aspoň dnes. Catelyn by sotva dokázala povedať, ktorý z nich je nevhodnejší. Eon Hunter bol ešte starší ako Jon Arryn, takmer chromý od lámky a postihnutý prekliatím troch hašterivých synov, jeden chamtivejší ako druhý. Ser Lyn patril k inému druhu bláz­nov – bol štíhly a pekný, dedič starého, no schudobneného rodu, márnivý, ľahkovážny a prchký… a šepkalo sa, že intímne pôvaby žien ho vonkoncom nelákajú.

Keď si Lysa všimla Catelyn, privítala ju sesterským objatím a vlhkým bozkom na líce. „Aké krásne ráno, však? Bohovia sa na nás usmievajú. Ochutnaj pohár vína, sestrička. Lord Hunter bol taký láskavý, že ho nechal pri­niesť z vlastných pivníc.“

„Ďakujem, ale nie. Lysa, musíme sa porozprávať.“

„Potom,“ ubezpečila ju sestra, a už sa od nej odvracala.

„Teraz.“ Catelyn to povedala hlasnejšie, než mala v úmysle. Začali sa k nej obracať ľudia. „Lysa, nemôžeš predsa pokračovať v tomto bláznovstve. Potrebujeme Zmoka živého. Jeho mŕtvola bude len potravou pre vrany. A keby jeho zástanca vyhral…“

„To sotva, pani,“ ubezpečoval ju lord Hunter a potľapkal ju po pleci rukou so žlčovými škvrnami. „Ser Vardis je udatný bojovník. S tým žoldnierom raz-dva skoncuje.“

„Myslíte, pane?“ poznamenala pokojne Catelyn. „Veď uvidíme.“ Vtedy na horskej ceste bola sama svedkom toho, ako sa Bronn vie biť, nie náhodou prežil cestu, na ktorej iní muži zahynuli. Pohyboval sa ako panter a ten jeho škaredý meč akoby bol predĺžením ruky.

Lysini nápadníci sa okolo nich rojili ako včely na rozkvitnutej lúke. „Týmto veciam ženy nerozumejú,“ vyhlásil ser Morton Waynwood. „Ser Vardis je rytier, spanilá pani. Ten druhý, nuž, takí ako on sú v hĺbke duše zbabelci. V boji sú užitoční, keď majú okolo seba tisíc ďalších, ale postavte ich samých a celá ich mužnosť je fuč.“

„Dajme tomu, že máte pravdu,“ povedala Catelyn a z toľkej zdvorilosti ju až zaboleli ústa. „Čo získame trpaslíkovou smrťou? Podľa vás by Jaimeho zaujímalo, či sme jeho brata súdili, skôr než sme ho zvrhli z brala?“

„Popravte ho,“ navrhol ser Lyn Corbray. „Keď Kráľovrah dostane Zmokovu hlavu, bude to preňho varovanie.“

Lysa netrpezlivo potriasla dlhými hnedými vlasmi. „Lord Robert chce vidieť, ako poletí,“ povedala, akoby tým celú vec uzavrela. „A Zmok za to môže viniť iba seba. On si predsa vyžiadal súd v súboji.“

„Lady Lysa mu to nemohla nijako čestne odmietnuť, aj keby bola chcela,“ zdôraznil nepresvedčivo lord Hunter.

Catelyn si ich nevšímala a sústredila sa plne na sestru. „Chcem ti pripomenúť, že Tyrion Lannister je môj zajatec.“

„A ja chcem pripomenúť tebe, že ten trpaslík mi zabil manžela!“ Zdvih­la hlas. „Otrávil kráľovho pobočníka a môjmu chlapčekovi ukradol otca, a ja chcem vidieť, ako za to zaplatí!“ Lysa sa zvrtla, zavírila sukňou a prešla cez terasu. Ser Lyn, ser Morton a ďalší nápadníci sa ospravedlnili nevzrušeným kývnutím hlavy a odkráčali za ňou.

„Myslíte si, že to naozaj urobil?“ opýtal sa potichu ser Rodrik, keď znova osameli. „Teda, že zavraždil lorda Jona? Zmok to stále vášnivo popiera…“

„Som presvedčená, že lorda Arryna zabili Lannisterovci,“ odvetila Catelyn, „ale či to bol Tyrion, ser Jaime, kráľovná alebo všetci spolu, to sa neodvažujem povedať.“ V liste, ktorý Lysa poslala do Zimovresu, písala o Cersei, no teraz bola zrazu presvedčená, že vrahom je Tyrion… Možno preto, že trpaslík je tu, zatiaľ čo kráľovná je v bezpečí za hradbami Červenej bašty, stovky míľ na juh od nich. Catelyn takmer mrzelo, že sestrin list hneď nespálila.

Ser Rodrik si pohladil fúzy. „Jed, hm… to by mohla byť trpaslíkova práca, veru hej. Alebo Cerseina. Hovorí sa, že jed je, s prepáčením, ženská zbraň. Ale Kráľovrah… Nemám ho bohvieako v láske, ale on nie je ten typ. Priveľmi miluje pohľad na krv na svojom zlatom meči. Bol v tom jed, pani?“

Catelyn sa trochu znepokojene zamračila. „Mohlo by to inak vyzerať ako prirodzená smrť?“ Za nimi lord Robert zvýskol od nadšenia, keď jeden bábkový rytier rozťal druhého na polovicu a na terasu sa vysypala záplava červených pilín. Pozrela na synovca a vzdychla si. „Tomu chlapcovi rozhodne chýba disciplína. Nikdy nebude mať dosť síl na vládnutie, ak ho včas nezoberú od matky.“

„Jeho otec bol rovnakého názoru,“ ozvalo sa vedľa nej. Obrátila sa a zbadala majstra Colemona s pohárom vína v ruke. „Chcel chlapca poslať do Dračieho kameňa na výchovu, chápete… Ach, ale o tom by som nemal hovoriť.“ Ohryzok mu znepokojene poskakoval pod voľnou reťazou majstra. „Obávam sa, že som to prehnal s tým vynikajúcim vínom od lorda Huntera. Pri predstave, že sa bude prelievať krv, trochu strácam nervy…“

„Mýlite sa, majster,“ namietla Catelyn. „Chceli ho predsa poslať do Casterlyho skaly, nie do Dračieho kameňa, dohodlo sa to až po pobočníkovej smrti bez súhlasu mojej sestry.“

Majster tak energicky krútil hlavou na absurdne dlhom krku, že sám vyzeral ako bábka. „Nie, neurazte sa, pani moja, ale to lord Jon…“

Pod nimi silno odbil zvon. Urodzení páni aj obyčajné slúžky nechali prácu tak a zhromaždili sa pri balustráde. Dole dvaja strážnici v belasých plášťoch privádzali Tyriona Lannistera. Bruchatý septon Orlieho hniezda ho odviedol k soche plačúcej ženy, vytesanej zo žilkovaného bieleho mramoru, ktorá stála v strede záhrady a bezpochyby stelesňovala Alyssu.

„To je ten zlý trpaslík,“ povedal lord Robert a zachichotal sa. „Mami, môžem ho poslať zalietať si? Chcem, aby letel.“

„Neskôr, synáčik,“ ubezpečovala ho Lysa.

„Najprv súd,“ naťahoval slová ser Lyn Corbray, „potom poprava.“

O chvíľku sa na opačných stranách záhrady objavili dvaja zástancovia. Rytierovi pomáhali dvaja mladí panoši, žoldnierovi zbrojmajster Orlieho hniezda.

Ser Vardis Egen bol v od hlavy po päty odetý v oceli ťažkej plátovej zbroje, pod ktorou mal drôtenú košeľu a prešívanicu. Veľké smaltované terčíky v modrej a svetložltej farbe arrynovského mesiaca a sokola chránili zraniteľné spoje na ramenách a na prsiach. Od pása do polovice stehien ho chránila plátová suknica z prekrývajúcich sa kovových lamiel a na krku mal pevný nákrčník. Z bokov prilby mu vychádzali sokolie krídla a pohyblivý priezor mal tvar špicatého kovového zobáka s úzkou štrbinou na oči.

Bronn mal takú ľahkú zbroj, že popri rytierovi vyzeral skoro nahý. Mal na sebe iba drôtenú košeľu z čiernych naolejovaných očiek a pod ňou varenú kožu, okrúhlu oceľovú prilbu s nánosníkom a drôtenú kuklu. Vysoké kožené čižmy s plátovými chráničmi mu aspoň ako-tak chránili nohy a do prstov na rukaviciach mal všité krúžky z čiernej ocele. Catelyn si však všimla, že žoldnier je o pol dlane vyšší ako jeho protivník, má lepší rozmach… a je aj o pätnásť rokov mladší, aspoň podľa jej odhadu.

Pokľakli do trávy pod sochou plačúcej ženy tvárou v tvár. Lannister stál medzi nimi. Septon vytiahol z jemného mešteka, čo mu visel na páse, brúsenú kryštálovú guľu. Zdvihol ju nad hlavu – svetlo, ktoré cez ňu prúdilo, sa lámalo na farebné pásy. Zmokovi tancovali po tvári dúhové lúče. Septon žiadal vysokým vážnym spevavým hlasom bohov, aby na nich zhliadli a svedčili, aby našli pravdu v duši tohto muža, aby mu dali život a slobodu, ak je nevinný, a smrť, ak je vinný. Jeho hlas sa odrážal od okolitých veží.

Keď doznela posledná ozvena, septon odložil kryštál a rýchlo odišiel. Ty­rion sa naklonil, pošepol voľačo Bronnovi do ucha, a stráže ho už odvádzali preč. Žoldnier sa rozosmial, a ako vstával, zmietol si z kolena steblo trávy.

Robert Arryn, pán Orlieho hniezda a obranca Údolia, sa netrpezlivo mrvil na svojom vysokom sedadle. „Kedy sa už budú biť?“ opýtal sa plačlivo.

Serovi Vardisovi pomohol na nohy jeden jeho panoš. Druhý mu priniesol trojuholníkový štít z ťažkého dubového dreva, obitý železnými klincami, vysoký takmer štyri stopy. Pripásali mu ho remienkami na ľavé predlaktie. Keď Lysin zbrojmajster ponúkol podobný štít Bronnovi, ten si odpľul a mávol rukou, aby ho zase odniesli. Na brade a na lícach mal trojdňové čierne strnisko, ale neholil sa preto, že by nemal britvu – ostrie jeho meča priam žiarilo a bolo vidieť, že ho niekto každý deň niekoľko hodín brúsil a leštil, až bolo také ostré, že nebolo radno sa ho dotýkať.

Ser Vardis natrčil ruku v ochrannej rukavici a panoš mu do nej vložil krásny dvojsečný obojručný meč. Na čepeli bol vygravírovaný jemný vzor striebornej horskej oblohy, namiesto hrušky mal sokoliu hlavu a záštita mala tvar sokolích krídel. „Ten meč som dala vyrobiť Jonovi v Kráľovom prí­-s­tave,“ oznámila hrdo Lysa svojim hosťom, keď sa pozerali na cvičný sek sera Vardisa. „Mal ho pri sebe vždy, keď zasadol na Železný trón namiesto kráľa Roberta. No nie je prekrásny? Zdalo sa mi nanajvýš vhodné, aby náš zástanca pomstil Jona jeho vlastnou zbraňou.“

Gravírovaná strieborná čepeľ bola bezpochyby nádherná, ale Catelyn sa zdalo, že ser Vardis by sa cítil istejšie so svojím vlastným mečom. No nepovedala nič, bola už unavená z hádok so sestrou, ktoré aj tak nikam neviedli.

„Nech sa už bijú!“ vykríkol lord Robert.

Ser Vardis sa postavil čelom k pánovi Orlieho hniezda a zdvihol meč na pozdrav. „Za Orlie hniezdo a za Údolie!“

Tyrion Lannister sedel na balkóne na druhom konci záhrady so strážami po bokoch. Bronn sa k nemu obrátil s krátkym pozdravom.

„Čakajú na tvoj rozkaz,“ povedala lady Lysa synovi.

„Do boja!“ zakričal a roztrasenými rukami sa chytil opierok kresla.

Ser Vardis sa otočil a zdvihol ťažký štít. Bronn sa obrátil k nemu. Raz, dvakrát cvične skrížili meče. Žoldnier o krok cúvol. Rytier postúpil za ním, pred sebou držal štít. Pokúsil sa o výpad, ale Bronn uhol, aby naňho nedočiahol, a meč preťal iba vzduch. Bronn prešiel na jeho pravú stranu. Ser Vardis sa k nemu zvrtol a držal štít medzi nimi. Vyrazil dopredu a opatrne kládol nohy na nerovnú zem. Žoldnier ustúpil, na perách mu pohrával úsmev. Ser Vardis zaútočil, sekol, ale Bronn odskočil a vyhupol sa na nízky balvan obrastený machom. Teraz priskočil k rytierovi zľava, k jeho nechránenému boku. Ser Vardis ho skúsil seknúť do nôh, ale nedočiahol. Bronn plavne prešiel ďalej doľava. Ser Vardis urobil obrat na mieste.

„Je to zbabelec,“ vyhlásil lord Hunter. „Stoj a bi sa!“ Jeho výkrik podporili aj ďalšie hlasy.

Catelyn pozrela na sera Rodrika. Jej zbrojmajster krátko pokrútil hlavou. „Chce, aby ho ser Vardis naháňal. Váha jeho brnenia a štítu by unavila aj najsilnejšieho muža.“

Catelyn Starková videla, ako muži trénujú boj s mečom, takmer každý deň svojho života, prizerala sa už takmer polstovke turnajov, ale toto bol iný a oveľa smrteľnejší tanec – tanec, pri ktorom aj najmenší chybný krok znamenal smrť. A ako sa tak pozerala, vybavila sa jej spomienka na iný súboj tak živo, ako keby to bolo včera.

Postavili sa proti sebe na dolnom nádvorí Riavokrutu. Keď Brandon zbadal, že Petyr má na sebe iba prilbu, kyrys a krúžkovú zbroj, zložil si väčšinu brnenia. Petyr ju požiadal o prejav priazne, čo by si mohol zobrať, ale odmietla ho. Otec ju sľúbil Brandonovi Starkovi, a tak dala priazeň jemu, belasú vreckovku, na ktorú vyšila pstruha vyskakujúceho z vody, znak Riavokrutu. Keď mu ju podávala, prosila ho: „Je to len pochabý chlapec, ale mám ho rada ako brata. Zarmútilo by ma, keby zomrel.“ A jej snúbenec na ňu uprel vážne oči Starkovcov a prisľúbil, že ušetrí chlapca, ktorý ju tak miluje.

Súboj sa skončil skoro hneď nato, ako sa začal. Brandon bol už dospelý a vytlačil Malíčka cez celé nádvorie a dolu po schodoch k vode, na každom kroku naňho spravil výpad mečom, až chlapec ledva stál na nohách a z tucta rán mu tiekla krv. „Vzdaj sa!“ vykríkol viackrát, ale Petyr vždy len zavrtel hlavou a vážne bojoval ďalej. Keď im už členky oblizovala voda rieky, Brandon súboj konečne zavŕšil surovým sekom spakruky, čo prešiel Petyrovou krúžkovou zbrojou aj kožou a meč sa mu zaťal tak hlboko do svalov pod rebrami, až bola Catelyn presvedčená, že ho zabil. Keď Petyr padal, zdvihol k nej zrak, povedal: „Cat,“ a pomedzi prsty v drôtenej rukavici mu vytekala jasnočervená krv. Mala pocit, že na tú príhodu už zabudla.

Vtedy videla jeho tvár naposledy… až do dňa, keď ju k nemu priviedli v Kráľovom prístave.

Trvalo dva týždne, kým Malíček nabral toľko síl, aby mohol odísť z Riavokrutu, ale otec jej zakázal navštíviť ho vo veži, kde sa zotavoval. Lysa pomáhala majstrovi s ošetrovaním; vtedy bola jemnejšia a plachejšia ako teraz. Aj Edmur ho šiel pozrieť, ale Petyr ho poslal preč. Jej brat bol v dueli Brandonov panoš, a to mu Malíček neodpustil. Len čo Petyr Baelish nabral dosť síl, aby mohol cestovať, poslal ho lord Hoster Tully v uzavretých nosidlách na doliečenie do Prstov, na vetrami sužovaný skalný výbežok, kde sa narodil.

Zvonivé nárazy ocele na oceľ priviedli Catelyn späť do súčasnosti. Ser Vardis útočil na Bronna, dorážal doňho štítom aj mečom. Žoldnier ustupoval, vykryl každý výpad, vrtko našľapoval na kamene a korene, nespúšťal oči z protivníka. Catelyn si všimla, že je rýchlejší, rytierov strieborný meč sa ho ani raz nedotkol, zato sám svojou nevzhľadnou zbraňou odštiepil serovi Vardisovi kus ramenného plátu.

Krátka výmena sa veľmi rýchlo skončila, keď sa Bronn uhol a vkĺzol za sochu plačúcej ženy. Ser Vardis urobil výpad tam, kde stál predtým, a vykresal iskru z bledého mramoru Alyssinho stehna.

„Mama, takto sa nemá biť,“ posťažoval sa pán Orlieho hniezda. „Chcem, aby sa ozaj bili.“

„Budú, synáčik,“ upokojovala ho matka. „Ten žoldnier mu nemôže utekať celý deň.“

Niektorí lordi na Lysinom balkóne si dolievali víno a škodoradostne sa bavili, ale nerovnaké oči Tyriona Lannistera sa upierali na súboj zástancov, ako keby na svete neexistovalo nič iné.

Bronn prudko vybehol spoza sochy, stále mieril doľava a chystal sa na obojručný sek do rytierovho nechráneného pravého boku. Ser Vardis úder ťarbavo odrazil a žoldnierov meč sa mu mihol nahor pri hlave. Zarinčal kov a jedno sokolie krídlo s vržďaním odpadlo. Ser Vardis poodstúpil dozadu, aby sa spamätal, a zdvihol štít. Keď Bronn sekol do drevenej obrany, od­leteli z nej triesky. Znova vykročil doľava, ďalej od štítu, a zasiahol sera Vardisa do brucha; na rytierovom brnení zostal po ostrí jeho meča žiarivý zárez.

Ser Vardis sa odrazil zakročenou nohou dopredu a prudko švihol strieborným mečom nadol. Bronn ho odrazil a odskočil. Rytier narazil do pla­čúcej ženy, až sa zaknísala na podstavci. Tackavo cúvol a krútil hlavou zboka nabok, ako hľadal súpera. Úzky priezor prilby mu zmenšil výhľad.

„Za vami, pane!“ zakričal lord Hunter, ale už bolo neskoro. Bronn sekol obojručne mečom a zasiahol lakeť Vardisovej ruky držiacej meč. Tenká ochrana z kovových lamiel, čo chránila kĺb, zaprašťala. Rytier zavrčal, otočil sa, prudko zdvihol zbraň. Tentoraz sa Bronn neuhol. Meče narazili na seba a ich oceľová pieseň zaplavila záhradu, odrážala sa od bielych veží Orlieho hniezda.

„Ser Vardis je zranený,“ povedal vážnym hlasom ser Rodrik.

Catelyn to nemusel hovoriť, mala predsa oči, sama videla svetlý pramienok krvi, ktorý tiekol rytierovi po predlaktí a zmáčal mu lakeť. Na každý úder reagoval o čosi pomalšie a zdvíhal meč o čosi nižšie. Obrátil sa k protivníkovi bokom, chcel sa kryť štítom, ale Bronn okolo neho prekĺzol svižne ako mačka. Žoldnier akoby bol stále silnejší. Jeho údery už zanechávali stopy. Na celom rytierovom brnení teraz zostávali lesklé ryhy – na pravom stehne, na zobákovom priezore, krížom cez prsia, jedna sa mu ťahala vpredu pozdĺž nákrčníka. Terčík s mesiacom a sokolom na pravej ruke sera Vardisa rozpolil čistý sek, visel už len na remienku. Počuli, ako rytier namáhavo dýcha cez diery v priezore.

Dokonca aj údolní rytieri a lordi, zaslepení aroganciou, videli, čo sa dolu deje, len jej sestra to nechcela vidieť. „Dosť už, ser Vardis!“ zakričala lady Lysa. „Skoncujte to s ním, môj chlapček je už z toho unavený.“

Treba povedať, že ser Vardis Egen svedomito plnil rozkazy svojej panej až do úplného konca. V jednej chvíli sa tackal dozadu, krčil sa pod svojím dorezaným štítom a v ďalšej už útočil. Náhly priamy útok Bronna zaskočil. Ser Vardis doňho vrazil a tresol ho štítom do tváre. Bronn takmer, ale na­ozaj len takmer stratil rovnováhu… neisto cúvol, potkol sa o skalu a pridržal sa plačúcej ženy, aby nespadol. Ser Vardis odhodil štít, vyrazil vpred a oboma rukami zdvihol meč. Pravú ruku mal teraz od lakťa až po prsty celú od krvi, no jeho posledný úder by protivníka rozpáral od hlavy až po pupok… keby tam Bronn zostal, aby ho mohol zasiahnuť.

Lenže žoldnier odskočil. Krásny strieborný meč Jona Arryna skĺzol po mramorovom lakti plačúcej ženy a tretina čepele praskla. Bronn zatlačil plecom soche do chrbta. Ošarpaná podobizeň Alyssy Arrynovej sa zaknísala a spadla a ser Vardis Egen skončil pod ňou.

Bronn bol v okamihu pri ňom a odkopol zničený terčík nabok, aby odhalil slabé miesto medzi ramenom a hrudným plátom. Ser Vardis ležal na boku, pripučený rozbitým torzom plačúcej ženy. Catelyn počula, ako rytier zastonal, keď žoldnier zdvihol meč oboma rukami a celou silou ho bodol popod ruku do rebier. Ser Vardis Egen sa striasol a znehybnel.

V Orľom hniezde sa rozľahlo ticho. Bronn si strhol prilbu a hodil ju na trávu. Peru mal krvavú, kde mu ju rozrazil štít, a uhľovočierne vlasy zmáčané potom. Vypľul zlomený zub.

„Už je koniec, mama?“ opýtal sa pán Orlieho hniezda.

Nie, chcela mu odpovedať Catelyn, toto je len začiatok.

„Áno,“ odpovedala namrzene Lysa hlasom chladným a bez života ako veliteľ jej stráží.

„Už môžem poslať trpaslíka, aby si zalietal?“

Na druhom konci záhrady sa Tyrion Lannister postavil. „Nie tohto trpaslíka,“ povedal. „Tento trpaslík sa poberie dolu v koši na zeleninu, ak do­volíte.“

„Predpokladáš…“ začala Lysa.

„Predpokladám, že Arrynovci pamätajú na svoje slová,“ dokončil Zmok. „Vysoko ako česť.“

„Sľúbili ste mi, že poletí!“ vrieskal pán Orlieho hniezda na matku. A začal sa triasť.

Lady Lysa očervenela v tvári od hnevu. „Bohovia rozhodli, že je nevinný, synak. Nemáme inú možnosť, iba ho oslobodiť.“ Zdvihla hlas. „Stráže, berte mi pána Lannistera a jeho… kreatúru z očí. Odveďte ich ku Krvavej bráne a pustite ich na slobodu. Dohliadnite, aby dostali kone a zásoby, čo im vystačia po Trojzubec, a nech im vrátia všetky zbrane a osobné veci. Na horskej ceste ich budú potrebovať.“

„Na horskej ceste,“ zopakoval Tyrion Lannister. Lysa sa spokojne usmiala. Catelyn si uvedomila, že je to vlastne len iný rozsudok smrti. Tyrion Lannister to určite vedel tiež. A predsa sa trpaslík lady Arrynovej posmešne uklonil. „Ako rozkážete, pani moja,“ povedal. „Myslím, že cestu von poznáme.“





JON


Ste úplne beznádejní ako všetci, ktorých som doteraz cvičil,“ vyhlásil ser Alliser Thorne, keď sa chlapci zhromaždili na dvore. „S vašimi rukami môžete kydať tak akurát hnoj, a nie narábať s mečom, a keby to bolo na mne, poslal by som vás všetkých pekne-krásne pásť svine. Ale včera večer som sa dopočul, že Gueren privádza po kráľovskej ceste piatich nových chlapcov. Jeden či dvaja možno budú stáť aspoň za fajku močky. Aby sme tu pre nich mali miesto, rozhodol som sa, že ôsmich z vás presuniem k veliteľovi, nech si s vami robí, čo chce.“ Vyvolal každého menom. „Ropušiak. Šutrák. Pratur. Milovník. Poďobanec. Opičiak. Ser Lenivec.“ Nakoniec pozrel na Jona. „A Bastard.“

Pyp zaujúkal a pichol mečom do vzduchu. Ser Alliser sa naňho zahľadel ako had na svoju korisť. „Odteraz vás budú nazývať mužmi Nočnej hliadky, ale ak tomu veríte, ste pochabejší než tu Cirkusový opičiak. Stále ste len zelenáči, z ktorých cítiť leto, a keď príde zima, pokapete ako muchy.“ A po týchto slovách ser Alliser Thorne odišiel.

Chlapci sa zhrčili okolo tých ôsmich, ktorých vymenoval, smiali sa, nadávali, blahoželali im. Halder plesol Ropušiaka naplocho mečom po zadku a zvolal: „Ropušiak z Nočnej hliadky!“ Pyp s pokrikom, že čierny brat potrebuje koňa, vyskočil Grennovi na chrbát a zvalili sa na zem, prevaľovali sa, búchali jeden druhého a ujúkali. Dareon vbehol do zbrojnice a vrátil sa s mechom kyslého červeného. Víno šlo z ruky do ruky, všetci sa škerili ako pomätení, ale Jon si všimol Samwella Tarlyho, ktorý stál úplne sám pod holým suchým stromom v kúte dvora. Jon mu ponúkol mech. „Hlt vína?“

Sam zavrtel hlavou. „Nie, ďakujem, Jon.“

„Si v poriadku?“

„Hej, úplne v poriadku,“ klamal tučko. „Teším sa aj za vás.“ Na okrúhlej tvári sa mu zatriasol silený úsmev. „Raz sa z teba stane hlavný prieskumník, presne ako bol tvoj strýko.“

„Stále je,“ opravil ho Jon. Nechcel si pripustiť, že Benjen Stark je mŕtvy. Ale nestihol nič viac povedať, lebo Halder skríkol: „Hej, čo to chcete stiahnuť celé sami?“ Pyp mu vytrhol mech z ruky a so smiechom odbehol. Keď ho Grenn schmatol za ruku, Pyp stisol mech a Jonovi vystrekol do tváre tenký pramienok červeného vína. Halder nesúhlasne zaskučal, že mrhajú dobrým vínom. Jon prskal a vzpieral sa. Matthar a Jeren vyliezli na múr a začali ich ostreľovať snehovými guľami.

Keď sa Jon so snehom vo vlasoch a vínom na doublete konečne vyslobodil, Samwell Tarly bol už preč.

V ten večer pripravil Trojprstý Hobb chlapcom mimoriadnu večeru na oslavu. Keď Jon prišiel do rytierskej sály, odviedol ho k lavici pri ohni sám komorník. Ako prechádzal okolo starších mužov, tľapkali ho po pleci. Osem budúcich bratov hodovalo na pečenej jahňacine v cesnakovo-bylinkovej kôrke s vetvičkami mäty, obloženej kašou z kvaky plávajúcej v masle. „Priamo z veliteľovho stola,“ povedal im Bowen Marsh. Bol tam špenátový a cícerový šalát aj šalát z listov okrúhlice a nakoniec sa podávali misky s chladenými čučoriedkami zaliatymi sladkou smotanou.

„Myslíte, že nás nechajú spolu?“ uvažoval Pyp, kým sa veselo napchávali.

Ropušiak zvraštil tvár. „Dúfam, že nie. Už sa nevládzem pozerať na tie tvoje lopúchy.“

„Ha, trafená hus zagágala,“ vrátil mu to Pyp. „Ty budeš určite prieskumník, Ropušiak. Budú ťa chcieť poslať čo najďalej od hradu. Keď Mance Nájazdník zaútočí, zdvihni si priezor, ukáž mu ksicht a s krikom zdupká.“

Rozosmiali sa všetci okrem Grenna. „Dúfam, že ja budem prieskumník.“

„Ty aj všetci ostatní,“ povedal Matthar. Každý, kto sa obliekol do čierneho, hliadkoval na Múre a čakalo sa od neho, že ho bude brániť, ale skutoční bojovníci Nočnej hliadky boli prieskumníci. Práve oni sa odvážili ísť za Múr, prehľadávali prekliaty les, ľadové horské výšiny na západ od Tieňovej veže a bojovali s divochmi, obrami a ozrutnými snežnými medveďmi.

„Nie všetci,“ namietol Halder. „Ja chcem ísť k staviteľom. Načo by boli prieskumníci, keby Múr padol?“

V cechu staviteľov boli murári a tesári, ktorí opravovali bašty a veže, baníci, ktorí kopali tunely a rozbíjali kameň na cesty a chodníky, lesníci, čo odstraňovali nový porast, keď sa les prikradol príliš blízko k Múru. Povrávalo sa, že raz vysekali obrovské ľadové bloky zo zamrznutých jazier hlboko v prekliatom lese a dovliekli ich na juh na saniach, aby vystavali ešte vyšší Múr. To však bolo už pred stáročiami, teraz mohli len chodiť popri Múre od Východnej hliadky po Tieňovú vežu a dávať pozor, či niekde nepraská alebo sa netopí, a opravovať, čo sa dá.

„Starý medveď nie je žiadny hlupák,“ poznamenal Dareon. „Ty budeš určite staviteľ a Jon prieskumník. Vie z nás najlepšie jazdiť aj narábať s mečom a jeho strýko bol prvý prieskumník, predtým než…“ Stíchol, keď si uvedomil, čo takmer vypustil z úst.

„Benjen Stark je stále prvý prieskumník,“ povedal mu Jon Snow a pohrával sa s miskou čučoriedok. Ostatní sa možno vzdali nádeje, že sa jeho strýko vráti živý a zdravý, ale on nie. Odsunul čučoriedky, ktorých sa sotva dotkol, a postavil sa.

„Ty už nebudeš?“ opýtal sa Ropušiak.

„Zober si.“ Jon si Hobbovu skvelú hostinu veľmi nevychutnal. „Už nevládzem ani hlt.“ Zvesil si plášť z háčika pri dverách a pobral sa von.

Pyp šiel za ním. „Jon, čo je?“

„Sam,“ začal, „dnes nebol pri stole.“

„To sa naňho nepodobá, že by sa neprišiel najesť,“ uznal zamyslene Pyp. „Myslíš, že je chorý?“

„Bojí sa. Opúšťame ho.“ Spomenul si na deň, keď odchádzal zo Zimo­vresu, a na trpkosladké lúčenie: dolámaný Bran ležal v posteli, Robb mal vo vlasoch sneh, Arya ho zasypávala bozkami, keď jej daroval Ihlu. „Keď zložíme prísahu, budeme mať všetci vlastné povinnosti. Niektorých možno pošlú preč – na Východnú hliadku či na Tieňovú vežu. Sam bude ďalej cvičiť s Rastom a Cugerom a tými novými, čo sem idú po kráľovskej ceste. Len bohovia vedia, čo sú zač, ale môžeš si byť istý, že ser Alliser ich pri prvej príležitosti nasadí na Sama.“

Pyp zvraštil tvár. „Spravil si, čo bolo v tvojich silách.“

„Ale to nestačilo,“ namietol Jon.

Keď sa vracal do Hardinovej veže po Ducha, zaplavil ho hlboký nepokoj. Pravlk kráčal popri ňom k stajniam. Keď vošli, zopár ľakavých koní začalo kopať do stojísk s ušami stiahnutými k hlave. Jon osedlal svoju kobylu, nasadol a vyšiel z Čierneho hradu na juh do hviezdnatej noci. Duch utekal pred ním, priam sa vznášal nad zemou, a vzápätí zmizol. Jon ho nechal. Vlk potrebuje loviť.

Nemal nikam namierené. Chcel si len zajazdiť. Chvíľu šiel popri potoku a načúval ľadovému kloktaniu vody na skalách, potom sa vybral cez pláne ku kráľovskej ceste. Ťahala sa pred ním, úzka, kamenistá a s chumáčmi buriny, cesta, ktorá v podstate nič nesľubovala, no pri pohľade na ňu pocítil obrovskú túžbu. Na tej ceste ležal Zimovres a za ním Riavokrut a Kráľov prístav a Orlie hniezdo a plno ďalších miest; Casterlyho skala, Ostrov tvárí a červené pohorie Dornu, stovka braavoských ostrovov v mori, dymiace ruiny starej Valýrie. Všetky miesta, ktoré Jon nikdy neuvidí. Na tej ceste ležal celý svet… a on bol tu.

Keď raz zloží prísahu, stane sa Múr jeho domovom, až kým tam nezo­starne ako majster Aemon. „Ešte som nič neodprisahal,“ šepol. Nie je predsa žiadny zbojník, ktorý by sa musel obliecť do čierneho za trest za svoje zločiny. Prišiel sem z vlastnej vôle a rovnako môže aj odísť… kým nezloží prísahu. Stačí, aby šiel ďalej a nechal to všetko za sebou. Do splnu bude opäť v Zimovrese so svojimi bratmi.

S nevlastnými bratmi, pripomenul mu hlas v jeho vnútri. A s lady Starkovou, ktorá ťa vítať nebude. V Zimovrese nebolo preňho miesto, ani v Kráľovom prístave. Ani vlastná matka nemala preňho miesto. Keď si na ňu spomenul, prišlo mu smutno. Rozmýšľal, kto to mohol byť, ako asi vyzerala, prečo ju otec opustil. Lebo bola pobehlica alebo cudzoložnica, ty somár. Nečistá alebo nehanebnica, prečo inak by sa lord Eddard zdráhal o nej hovoriť?

Jon Snow sa obzrel. Ohne Čierneho hradu zakrýval kopec, ale Múr tam stál bledý v žiare mesiaca, obrovský a studený sa tiahol od obzoru po obzor.

Zvrtol koňa a vyrazil domov.

Skôr než vyšiel na kopec, vrátil sa k nemu Duch a Jon zbadal vzdialené svetlá vo Veliteľovej veži. Pravlk klusal zarovno s koňom s papuľou za­babranou od krvi. Jon sa na spiatočnej ceste pristihol, že rozmýšľa o Samwellovi Tarlym. Keď dorazil k stajniam, vedel už, čo musí urobiť.

Komnaty majstra Aemona sa nachádzali v nižšej drevenej rotunde pod vtáčou vežou. Majster bol už starý a slabý, a tak tam s ním bývali aj dvaja mladší lokaji, ktorí sa oňho starali a pomáhali mu s povinnosťami. Bratia žartovali, že mu dali dvoch najškaredších chlapov v Nočnej hliadke – keďže bol slepý, nemusel sa na nich dívať. Clydas bol malý, plešatý a nemal bradu, zato mal ružové očká ako krtko. Chett mal na krku hrču veľkú ako holubie vajce a tvár červenú od vriedkov a uhrov. Azda preto vždy pôsobil tak nahnevane.

Keď Jon zaklopal, prišiel mu otvoriť Chett. „Musím hovoriť s majstrom Aemonom,“ povedal Jon.

„Majster je už posteli, aj ty by si mal byť. Vráť sa ráno, možno ťa prijme.“ A už zatváral dvere.

Jon do nich strčil nohu. „Musím s ním hovoriť hneď teraz. Ráno bude neskoro.“

Chett sa zlostil. „Majster nie je zvyknutý, aby ho budili uprostred noci. Nevieš, aký je už starý?“

„Dosť starý, aby sa k návštevníkom správal slušnejšie než ty,“ poznamenal Jon. „Povedz mu, že ma to mrzí, nerušil by som ho pri odpočinku, keby to nebolo také naliehavé.“

„A ak odmietnem?“

Jon držal nohu pevne vo dverách. „Budem tu stáť aj celú noc, ak treba.“

Čierny brat znechutene vzdychol a otvoril mu dvere. „Počkaj v kniž­nici. Je tam drevo. Rozlož oheň. Nechcem, aby majster kvôli tebe prechladol.“

Keď Chett priviedol majstra Aemona, polená už veselo pukotali. Starec mal na sebe červenú nočnú košeľu, ale na krku mu visela reťaz jeho rádu. Neskladal si ju, ani keď šiel spať. „V kresle pri ohni mi bude dobre,“ povedal, keď na tvári pocítil teplo. Chett ho pohodlne usadil, zakryl mu nohy kožušinou a šiel sa postaviť k dverám.

„Prepáčte, že som vás zobudil, majstre,“ začal Jon Snow.

„Nezobudil si ma,“ odvetil majster Aemon. „Zisťujem, že čím som starší, tým menej spánku potrebujem, a ja som už naozaj starý. Často strávim polovicu noci s duchmi a spomínam na časy spred päťdesiatich rokov, akoby to bolo včera. Záhadný polnočný návštevník je vítané rozptýlenie. Nuž, povedz mi, Jon Snow, prečo si za mnou prišiel v takúto nezvyčajnú hodinu?“

„Chcem vás požiadať, aby Samwell Tarly nemusel ďalej cvičiť a aby bol prijatý za brata Nočnej hliadky.“

„S tým majster Aemon nič nemá,“ namietol Chett.

„Náš veliteľ zveril výcvik regrútov do rúk sera Allisera Thorna,“ povedal majster milým hlasom. „Len on môže rozhodnúť, kedy je chlapec pripravený zložiť prísahu, ako isto vieš. Prečo si teda prišiel za mnou?“

„Veliteľ na vás dá,“ vysvetlil mu Jon. „A o zranených a chorých v Nočnej hliadke rozhodujete vy.“

„A je tvoj priateľ Samwell Tarly zranený alebo chorý?“

„Bude,“ uisťoval ho Jon, „ak mu nepomôžete.“

Všetko im rozpovedal, aj ako na Rasta nahuckal Ducha. Majster Aemon potichu počúval, slepé oči upieral do ohňa, ale Chett sa s každým slovom mračil viac a viac. „Ak sa o Sama nepostaráme, nemá najmenšiu nádej,“ uzavrel Jon. „S mečom je úplne nemožný. Aj moja sestra Arya by ho zložila, a to nemá ešte ani desať. Ak ho bude ser Alliser nútiť do boja, je len otázkou času, kedy mu vážne ublížia alebo ho zabijú.“

Chett to už nemohol počúvať. „Videl som toho tučka v rytierskej sieni,“ povedal. „Je to prasa a beznádejný zbabelec, ak hovoríš pravdu.“

„Možno,“ povedal majster Aemon. „Povedz mi, Chett, čo by sme mali podľa teba robiť s takým chlapcom?“

„Nechať ho, kde je,“ odpovedal Chett. „Na Múre nie je miesto pre slabochov. Nech trénuje, až kým nebude pripravený, bárs aj celé roky. Ser Alliser z neho spraví chlapa, alebo ho zabije, to už je v rukách bohov.“

„Hlúposť,“ vybuchol Jon. Zhlboka sa nadýchol, aby si usporiadal myš­lienky. „Spomínam si, ako som sa raz pýtal majstra Luwina, prečo nosí na krku reťaz.“

Majster Aemon si pootočil vlastný náhrdelník a kostnatými, zošúverenými prstami preberal ťažké kovové oká. „Hovor.“

„Povedal mi, že reťaz má majstrovi pripomínať jeho prísahu, že bude slúžiť,“ spomínal si Jon. „Opýtal som sa, prečo je každé oko z iného kovu. Povedal som mu, že strieborná retiazka by sa k sivému hávu hodila lepšie. Maj­ster Luwin sa zasmial. Vysvetlil mi, že majster si kuje reťaz podľa toho, ako sa učí. Rôzne kovy znamenajú rôzne oblasti vedomostí, zlato je za štúdium peňazí a vedenie účtov, striebro za liečiteľstvo, železo za vojnové umenie. A povedal mi, že sa v ňom skrýva aj plno iných významov. Reťaz má majstrovi pripomínať ríšu, ktorej slúži, nemám pravdu? Lordi sú zlato a rytieri oceľ, ale dve oká ešte reťaz nerobia. Potrebujete aj striebro, železo a olovo, cín, meď a bronz a všetko ostatné, a to sú roľníci, kováči a kupci a ďalší ľudia. Na reťaz treba všetky druhy kovu a zem potrebuje všetky druhy ľudí.“

Majster Aemon sa usmial. „A?“

„A Nočná hliadka tiež potrebuje z každého rožka troška. Načo inak by sme mali prieskumníkov, lokajov a staviteľov? Lord Randyll nedokázal spraviť zo Sama bojovníka, nespraví ho ani ser Alliser. Z cínu neukujete železo, čo ako by ste doňho búšili, ale to neznamená, že cín je nanič. Prečo by zo Sama nemohol byť lokaj?“

Chett za škaredo zamračil. „Ja som lokaj. Podľa teba je to ľahká robota pre zbabelcov? Rád lokajov drží Hliadku nažive. Lovíme zver a pestujeme rastliny, staráme sa o kone, dojíme kravy, zbierame drevo na oheň, varíme. Čo si myslíš, kto vám šije oblečenie? Kto nosí zásoby z juhu? Lokaji.“

Majster Aemon bol milší. „Vie tvoj priateľ loviť?“

„Neznáša lov,“ musel priznať Jon.

„Vie orať?“ pýtal sa ďalej majster. „Vie poháňať voz či kormidlovať loď? Vie zabiť kravu?“

„Nie.“

Chett sa zlomyseľne zarehotal. „Už som videl, čo sa stane s jemnými pánkami, keď im dáte robotu. Dajte im mútiť maslo, a budú mať ruky krvavé a samý pľuzgier. Dajte im sekeru, aby narúbali drevo, a odfiknú si vlastný hnát.“

„Viem o niečom, v čom je Sam najlepší zo všetkých.“

„Áno?“ popchol ho majster Aemon.

Jon obozretne zaškúlil na Chetta, ktorý stál pri dverách s červenými vried­kami. „Mohol by vám pomáhať!“ vyhŕkol. „Vie rátať, čítať aj písať. Viem, že Chett nevie čítať a Clydas ma slabé oči. Sam prečítal všetky kni­-hy v otcovej knižnici. A aj s krkavcami by mu to išlo. Zvieratá ho majú rady. Duch si ho hneď obľúbil. Môže toho robiť veľa, len nie bojovať. Nočná hliadka potrebuje všetkých. Načo niekoho zabíjať len tak, zbytočne? Radšej ho využime.“

Majster Aemon zavrel oči a Jon sa na chvíľku preľakol, že hádam zaspal. Nakoniec však povedal: „Majster Luwin ťa učil dobre, Jon Snow. Tak sa zdá, že myseľ máš rovnako obratnú ako meč.“

„To teda znamená…?“

„To znamená, že porozmýšľam nad tým, čo si mi povedal,“ odvetil maj­ster pevným hlasom. „A teraz mám pocit, že nastal čas ísť do postele. Chett, odprevaď nášho mladého brata k dverám.“





TYRION


Zložili sa pod mladými osikami hneď pri ceste. Tyrion zbieral suché drevo a kone zatiaľ pili z horskej bystriny. Zohol sa po odlomenú haluz a vážne si ju obzeral. „Bude dobrá? Naozaj neviem rozkladať oheň. To pre mňa robil Morrec.“

„Oheň?“ odpľul si Bronn. „To si taký hladný, trpaslík, že chceš skapať? Alebo si úplne potratil rozum? Oheň by k nám privábil barbarov zoširoka--zďaleka. Ja chcem túto cestu prežiť, Lannister.“

„A ako asi?“ opýtal sa Tyrion. Strčil si haluz pod pazuchu a prehrabával sa v riedkej mladine, či nenájde ďalšie. Z toľkého hrbenia ho bolel chrbát; od úsvitu, odkedy ich ser Lyn Corbray s kamennou tvárou vyviedol cez Krvavú bránu a nariadil im, aby sa nikdy nevracali, boli na koňoch.

„Nemáme nádej, že by sme si prebili cestu späť,“ povedal Bronn, „ale dvaja môžu prejsť väčší kus ako desiati a pritiahnu menej pozornosti. Čím menej času strávime v týchto horách, tým pravdepodobnejšie sa dostaneme do riečneho kraja. Ja som za to, aby sme šli rýchlo. Cestujme v noci a cez deň sa schovajme, kde sa dá, vyhnime sa ceste, nerobme hluk a nerozkladajme oheň.“

Tyrion Lannister si vzdychol. „Skvelý plán, Bronn. Vyskúšaj si ho… ale nehnevaj sa, ak sa nebudem zdržiavať, aby som ťa pochoval.“

„Ty si myslíš, že ma prežiješ, trpaslík?“ Žoldnier sa zaškeril. V jeho úsmeve zívala tmavá diera, kde mu štít sera Vardisa Egena odlomil pol zuba.

Tyrion pokrčil plecami. „Cválať nocou je najistejší spôsob, ako sa zrútiť dolu zrázom a rozdrúzgať si lebku. Ja radšej pôjdem pomaly a opatrne. Viem, že tebe chutí konina, ale ak nám tentoraz skapú kone pod zadkom, môžeme si skúsiť osedlať ľadové tigre… a, pravdupovediac, si myslím, že barbari nás nájdu, čo keby sme čo robili. Všade vôkol majú špehov.“ Mávol rukou v rukavici smerom k vysokým zvetraným skalným útesom naokolo.

Bronn sa zazubil. „Potom sme mŕtvi, Lannister.“

„Ak je tak, zomriem radšej v pohodlí,“ povedal Tyrion. „Potrebujeme oheň. Tu hore je v noci chladno a teplé jedlo nám zahreje brucho a povzbudí ducha. Čo myslíš, dá sa tu niečo uloviť? Lady Lysa nám nabalila všakovaké sušené hovädzie, tvrdé syry a obschnutý chlieb, ale ja by som si len nerád zlomil zub takto ďaleko od majstrov.“

„Nájdem nejaké mäso.“ Bronn podozrievavo sledoval Tyriona tmavými očami spod čiernej štice. „Mal by som ťa tu nechať aj s tvojím hlúpym ohňom. Keby som si zobral aj tvojho koňa, mal by som dvojnásobnú nádej, že prežijem. Čo by si robil potom, trpaslík?“

„S najväčšou pravdepodobnosťou by som zomrel.“ Tyrion sa zohol po ďalší papek.

„Podľa teba to nespravím?“

„Spravil by si to v mihu oka, keby ti šlo o život. Rýchlo si umlčal svojho kamaráta Chiggena, keď ho trafil šíp do brucha.“ Bronn chytil toho chlapa za vlasy, zaklonil mu hlavu a vrazil dýku pod ucho. Catelyn Starkovej potom povedal, že žoldnier bol smrteľne zranený.

„Aj tak už bol mŕtvy,“ vyhlásil Bronn, „a svojím skučaním by ich na nás len privolal. Chiggen by pre mňa spravil to isté… a nebol môj kamarát, iba chlap, s ktorým som bol na ceste. Aby bolo medzi nami jasno, trpaslík, bojoval som za teba, ale rád ťa nemám.“

„Potreboval som tvoj meč,“ potvrdil Tyrion, „nie tvoju lásku.“ Zhodil za náručie dreva na zem.

Bronn sa uškrnul. „Si odvážny ako žoldnier, všetka česť. Ako si vedel, že budem za teba bojovať?“

„Vedel?“ Tyrion si ťarbavo čupol na krivých nohách, aby rozložil drevo na oheň. „Hodil som kocky. V tej krčme ste im s Chiggenom pomohli, keď ma zajímali. Prečo? Ostatní to brali ako svoju povinnosť brániť česť lordov, ktorým slúžia, ale nie vy dvaja. Nemali ste pána, žiadne povinnosti a sotva nejakú česť, tak prečo by ste sa do toho mali pliesť?“ Vytiahol nožík a zrezal tenké pásiky kôry z jedného papeka, aby mal triesky na podpálenie. „No, prečo žoldnieri vôbec niečo robia? Pre zlato. Mysleli ste si, že lady Catelyn vás odmení za vašu pomoc, či dokonca si vás vezme do svojich služieb. Tak, to by mohlo stačiť. Máš kresadlo?“

Bronn siahol dvoma prstami do mieška na opasku a hodil mu kresací kameň. Tyrion ho chytil vo vzduchu.

„Ďakujem ti,“ povedal. „Ide o to, že ste nepoznali Starkovcov. Lord Eddard je hrdý, úctyhodný a čestný muž a jeho žena je ešte horšia. Ach, isteže by pre vás našla nejaký ten peniaz, keď by bolo po všetkom, a vtisla vám ho do ruky aj s nejakou zdvorilou poznámkou a znechuteným pohľadom, ale to je asi všetko, v čo by ste mohli dúfať. U svojich poddaných hľadajú Starkovci odvahu, vernosť a čestnosť, a ty s Chiggenom ste, pravdupovediac, len neurodzení niktoši.“ Tyrion škrtol kameňom o dýku, ale nič. Ani iskrička.

Bronn odfrkol. „Máš podrezaný jazyk, trpaslík. Raz ti ho niekto vyreže a dá ti ho zožrať.“

„To mi vravia všetci.“ Tyrion pozrel na žoldniera. „Urazil som ťa? Prepáč… ale ty si niktoš, Bronn, nič si nenahováraj. Povinnosť, česť, priateľ­stvo, čo to pre teba znamená? Nie, neobťažuj sa, obaja poznáme odpoveď. No aj tak nie si sprostý. Keď sme dorazili do Údolia, lady Starková ťa už nepotrebovala… ale ja som ťa potreboval, a Lannisterovcom zlato rozhodne nikdy nechýbalo. A keď som už mal riskovať, počítal som s tým, že budeš natoľko bystrý, aby si si uvedomil, čo je pre teba najlepšie. Našťastie pre mňa ti to došlo.“ Opäť škrtol kameňom o dýku, a znova zbytočne.

„Daj,“ čupol si k nemu Bronn, „ja to spravím.“ Zobral si od Tyriona nôž aj kresadlo a na prvý raz vykresal iskry. Zvitok čiernej kôry začal tlieť.

„Výborne,“ pochválil ho Tyrion. „Možno si niktoš, ale rozhodne si užitočný a mečom sa oháňaš skoro tak dobre ako môj brat Jaime. Čo chceš, Bronn? Zlato? Zem? Ženy? Postaraj sa, aby som prežil, a všetko dostaneš.“

Bronn fúkol do ohňa a plamene vyskočili vyššie. „A ak zomrieš?“

„Nuž tak potom ma bude aspoň jeden človek oplakávať úprimne,“ odvetil s úškrnom Tyrion. „Keď bude po mne, bude aj po zlate.“

Oheň sa pekne rozhorel. Bronn sa postavil, šupol si kameň naspäť do mieška a dýku hodil Tyrionovi. „To je spravodlivé,“ povedal. „Takže môj meč je tvoj… ale nečakaj, že si budem kľakať a oslovovať ťa pane vždy, keď si uprdneš. Nemienim nikomu liezť do zadku.“

„Ani sa s nikým kamarátiť,“ poznamenal Tyrion. „Je mi jasné, že by si ma zradil rovnako rýchlo ako lady Starkovú, keby si v tom videl nejaký zisk. Ak niekedy upadneš do pokušenia zradiť ma, spomeň si na jedno, Bronn – zaplatím toľko, čo oni, nech je to, koľko chce. Ja žijem rád. A nemohol by si teraz zohnať niečo pod zub?“

„Postaraj sa o kone,“ povedal Bronn a vytiahol dlhú dýku, čo nosil na stehne. Svižne vykročil medzi stromy.

O hodinu boli kone vyutierané a nakŕmené, ohník veselo praskotal a nad ním sa obracalo stehno z mladej kozy; mäso prskalo a syčalo. „Teraz nám už chýba len dobré víno, aby sme to kozľa zapili.“

„Víno, žena a tucet ďalších bojovníkov,“ doplnil Bronn. Sedel so skríženými nohami pred ohňom a brúsil si olejovým kameňom dlhý meč. Na tom zvuku, keď ho potiahol po celej dĺžke čepele, bolo čosi upokojujúce. „O chvíľu bude úplná tma,“ upozornil. „Beriem si prvú hliadku… hoci neviem, či nám to nejako pomôže. Hádam by bolo príjemnejšie dať sa zabiť v spánku.“

„No, ja mám pocit, že tu budú oveľa skôr, než sa vôbec uložíme na spánok.“ Z vône opekaného mäsa tiekli Tyrionovi sliny.

Bronn sa naňho zahľadel ponad oheň. „Ty máš plán,“ povedal bezvýrazne do škrípania kameňa o oceľ.

„Povedzme, že skôr nádej,“ priznal Tyrion. „Ďalšia hra v kocky.“

„A v stávke budú naše životy?“

Tyrion pokrčil plecami. „Máme azda na výber?“ Naklonil sa nad oheň a odkrojil si kúsok mäsa zo stehna. „Aáá,“ vzdychol blažene, keď prežúval. Po brade mu stekala masť. „Trochu tvrdé na môj vkus a zišlo by sa nejaké korenie, ale nemôžem sa sťažovať. V Orľom hniezde by som tancoval nad priepasťou pri predstave varenej fazule.“

„A predsa si dal tomu žalárnikovi mešec zlata,“ podotkol Bronn.

„Lannister vždy spláca svoje dlhy.“

Ani Mord nemohol uveriť vlastným očiam, keď mu Tyrion hodil kožený mešec. Skoro mu vypadli, keď trhol šnúrkami a vnútri sa zablyslo zlato. „Strieborniaky som si nechal,“ povedal Tyrion so šibalským úsmevom, „ale tebe som aj tak sľuboval zlato, a tu ho máš.“ Toľko by niekto ako Mord nezarobil mučením väzňov ani za celý život. „A pamätaj si, čo som ti povedal, toto je len preddavok. Ak sa ti niekedy zunuje služba u lady Arrynovej, príď do Casterlyho skaly a ja ti vyplatím zvyšok.“ Mord, ktorému sa sypali zlaté draky z oboch rúk, padol na kolená a zaprisahával sa, že presne to urobí.

Bronn vytiahol dlhú dýku a zobral stehno z ohňa. Začal krájať kusiská obhoreného mäsa od kosti a Tyrion zatiaľ vydlabal striedku z dvoch pätiek obschnutého chleba, aby mali misky. „Čo máš v pláne, ak sa dostaneme až k rieke?“ spýtal sa pri krájaní žoldnier.

„Ohó, cundru, mäkkú posteľ a krčah vína na začiatok.“ Tyrion nastavil vydlabaný chlieb a Bronn ho naplnil mäsom. „A potom asi vyrazím do Casterlyho skaly alebo Kráľovho prístavu. Mám zopár otázok, na ktoré potrebujem odpovede, týkajú sa istej dýky.“

Žoldnier dožul a prehltol. „Takže si hovoril pravdu? Naozaj to nebola tvoja dýka?“

Tyrion sa pousmial. „Pripadám ti hádam ako klamár?“

Keď už mali plné bruchá, vyšli hviezdy a nad horami sa zjavil polme­siac. Tyrion si rozprestrel plášť z ľadového tigra na zem, namiesto vankúša si podložil pod hlavu sedlo a natiahol sa. „Naši priatelia sa neponáhľajú.“

„Na ich mieste by som sa obával nejakej podlosti,“ povedal Bronn. „Prečo inak by sme sa im takto vystavovali napospas, keby sme ich nechceli vlákať do pasce?“

Tyrion sa zasmial. „Tak by sme si mali ešte pospevovať, aby s hrôzou utiekli.“ Začal si pískať.

„Ty si šialený, trpaslík,“ utrúsil Bronn a ďalej si vyšparchával dýkou špinu spod nechtov.

„Bronn, kde zostala tvoja láska k hudbe?“

„Ak si chcel hudbu, mal si si za zástancu vybrať toho speváka.“

Tyrion sa usmial. „To by bolo zábavné predstavenie. Už ho vidím, ako odráža harfou útok sera Vardisa.“ Znova si začal pohvizdovať. „Poznáš túto pesničku?“ opýtal sa.

„Už som ju kde-tu počul, v krčmách a nevestincoch.“

„Myrská. Chvíle mojej lásky. Pekná a smutná, ak človek rozumie slovám. Spievalo ju prvé dievča, s ktorým som spal, a už nikdy som ju nedokázal dostať z hlavy.“ Tyrion sa zadíval na oblohu. Bola bezoblačná chladná noc, hviezdy žiarili nad horami jasným nemilosrdným svetlom ako holá prav­da. „Stretol som ju za takejto noci,“ počul vlastný hlas. „Vracali sme sa s Jaimem z Lanniského prístavu, keď sme začuli výkrik, a vzápätí vybehla na cestu, za pätami dvaja chlapi, čo sa jej vyhrážali. Brat tasil meč a vyrútil sa za nimi, ja som zosadol, aby som ju ochránil. Bola sotva o rok staršia odo mňa, tmavovlasá, štíhla, s tváričkou, čo by ti zlomila srdce. Moje rozhodne zlomila. Ne­urodzená, vyhladovaná, špinavá… ale krásna. Z chrbta jej strhli handry, čo mala na sebe, tak som ju zabalil do svojho plášťa, kým Jaime naháňal tých dvoch po lese. Kým sa vrátil, vymámil som z nej, ako sa volá a kto je vlastne. Bola dcérou nejakého roľníka, sirota, odkedy jej otca zabila horúčka, a bola na ceste… no, vlastne nikam.

Jaime bol vo vytržení, musel stoj čo stoj dolapiť tých dvoch. Nebolo zvykom, aby si zbojníci dovolili prepadať pocestných tak blízko Casterlyho skaly, bral to ako urážku. Dievčina bola na smrť vystrašená, nemohol som ju len tak poslať preč, nuž som sa ponúkol, že ju vezmem do najbližšej krč­my a dám jej jesť, kým môj brat zájde do Skaly po pomoc.

Ani sa mi nechcelo veriť, aká je hladná. Zlupli sme dve celé kurčatá a kus tretieho, stiahli sme krčah vína a rozprávali sme sa. Mal som len trinásť, obávam sa, že víno mi dosť stúplo do hlavy. Potom si len pamätám, ako som s ňou v posteli. Ak bola ona plachá, ja som bol ešte viac. Doteraz nechápem, kde som nabral odvahu. Keď som ju zbavil panenstva, plakala, ale potom ma pobozkala, zanôtila tú svoju pesničku a do rána som sa do nej zaľúbil.“

„Ty?“ čudoval sa pobavený Bronn.

„Neuveriteľné, však?“ Tyrion si znova začal pískať pesničku. „Oženil som sa s ňou,“ priznal nakoniec.

„Lannister z Casterlyho skaly si vzal sedliačku,“ čudoval sa Bronn. „Ako sa ti to podarilo?“

„Ach, žasol by si, čo dokáže chlapec s niekoľkými klamstvami, päťdesiatimi striebornými a s opitým septonom. Neodvážil som sa priviesť si nevestu domov do Casterlyho skaly, tak som jej zaobstaral vlastný dom a dva týždne sme sa hrali na muža a ženu. A potom septon vytriezvel a všetko vytáral môjmu otcovi.“ Tyriona prekvapilo, aký je smutný, keď o tom hovorí, dokonca aj po toľkých rokoch. Azda za to mohla len únava. „A to bol koniec môjho manželstva.“ Posadil sa, zahľadel sa do vyhasínajúceho ohňa a žmúril do žiary.

„Poslal to dievča preč?“

„Nielen to,“ odvetil Tyrion. „Najprv mi brat musel povedať pravdu. Bola to kurva, chápeš. Jaime to celé narafičil, cestu, zbojníkov, všetko. Usúdil, že je načase, aby som mal ženu. Zaplatil dvojnásobok za pannu, lebo vedel, že to bude môj prvý raz.

Keď sa Jaime priznal, tak môj otec, aby mi dal príučku, priviedol moju ženu a vydal ju napospas strážam. Dobre jej zaplatili. Strieborniak za každého chlapa – ktorá pobehlica si trúfne toľko pýtať? Posadil ma do kúta v kasárňach a prikázal mi, aby som sa pozeral. Nakoniec mala toľko strieborniakov, že sa jej sypali pomedzi prsty a váľali sa po zemi, a ona…“ Dym ho štípal v očiach. Tyrion si odkašľal, odvrátil sa od ohňa a zahľadel sa do tmy. „Lord Tywin mi prikázal, aby som šiel posledný,“ dodal potichučky. „A dal mi zlatku, aby som jej zaplatil, lebo som predsa Lannister, a tí sú hodní viac.“

Po chvíli znova začul škrípavý zvuk, keď Bronn prešiel kameňom po čepeli noža. „Či by som mal trinásť, tridsať alebo tri, keby toto niekto spravil mne, zabijem ho.“

Tyrion sa obrátil a pozrel mu do tváre. „Raz možno budem mať možnosť. Nezabudni, čo som ti povedal. Lannister vždy spláca svoje dlhy.“ Zívol. „Asi si skúsim pospať. Zobuď ma, keď nám bude hroziť smrť.“

Zakrútil sa do kožušinového plášťa a zatvoril oči. Zem bola studená a hrboľatá, ale po chvíli sa Tyrionovi Lannisterovi predsa len podarilo zaspať. Snívalo sa mu o cele v oblakoch. Tentoraz bol žalárnik, a nie väzeň, bol veľ­ký, v ruke mal remeň a šľahal ním svojho otca, hnal ho dozadu, k priepasti…

„Tyrion!“ začul Bronnov naliehavý šepot.

V okamihu sa prebral. Z ohňa zostala len pahreba a všade naokolo sa zakrádali tiene. Bronn kľačal na kolene s mečom v jednej ruke a dlhou dýkou v druhej. Tyrion zdvihol ruku – nehýb sa, naznačoval. „Poďte k nášmu ohňu, je chladná noc!“ zavolal na zakrádajúce sa tiene. „Obávam sa, že víno vám ponúknuť nemôžeme, ale radi sa podelíme o kozľa.“

Všetko znehybnelo. Tyrion zazrel odblesk mesačného svitu na kove. „Naša hora,“ ozval sa spomedzi stromov hlboký, tvrdý, nepriateľský hlas. „Naša koza.“

„Vaša koza,“ súhlasil Tyrion. „Kto ste?“

„Keď sa stretneš so svojimi bohmi,“ odpovedal iný hlas, „odkáž im, že ťa k nim poslal Gunthor, syn Gurnov zo Skalných vrán.“ Zapraskal konárik a Gunthor vstúpil do svetla – bol to chudý muž v prilbe s rohmi a s dlhým nožom v ruke.

„A Shagga, syn Dolfov.“ To bol ten prvý hlas, hlboký a hrozivý. Naľavo od nich sa pohol balvan, narástol, a zrazu bol z neho muž. Vyzeral obrovský, pomalý a mocný, zababušený do kožušín držal v pravej ruke kyjak a v ľavej sekeru. Keď sa hrmotne posunul bližšie, buchol nimi o seba.

Ďalšie hlasy vykrikovali iné mená – Conn a Torrek a Jaggot a tak ďa­lej – Tyrion ich zabudol, len čo odzneli, ale bolo ich prinajmenšom desať. Zopár z nich malo meče a nože, ostatní sa oháňali vidlami, kosami a drevenými kopijami. Počkal, kým vyvolajú svoje mená, a potom im odpovedal: „Ja som Tyrion, syn Tywina z klanu Lannisterovcov, levov zo Skaly. Radi zaplatíme za kozu, čo sme vám zjedli.“

„Čo také nám môžeš dať, Tyrion, syn Tywinov?“ opýtal sa ten, čo sa nazýval Gunthor, očividne náčelník.

„V mešci mám striebro,“ odvetil Tyrion. „Táto drôtená košeľa je mi priveľká, ale Connovi by bola akurát, a vojnová sekera, ktorú nosím, by padla do Shaggovej pevnej ruky oveľa lepšie ako tá na drevo, čo drží v ruke.“

„Skrčok nám zaplatí našimi vlastnými peniazmi,“ povedal Conn.

„Conn má pravdu,“ súhlasil Gunthor. „Tvoje striebro je naše. Tvoje kone sú naše. Tvoja drôtená košeľa a nôž, čo máš na opasku, tiež patria nám. Nemáte nám čo dať, len svoje životy. Ako by si rád zomrel, Tyrion, syn Tywinov?“

„V osemdesiatke, vo vlastnej posteli, s bruchom plným vína a s dievčenskými ústami na mojom vtákovi,“ odvetil.

Ten veľký, Shagga, sa rozosmial prvý a najhlasnejšie. Ostatných to očividne až tak nepobavilo. „Conn, zober im kone!“ prikázal Gunthor. „Toho druhého zabi a skrčka zober. Môže dojiť kozy a zabávať matky.“

Bronn vyskočil na nohy. „Kto skape prvý?“

„Nie!“ skríkol Tyrion. „Gunthor, syn Gurnov, vypočuj ma! Môj rod je bohatý a mocný. Ak nám Skalné vrany pomôžu dostať sa bezpečne cez tieto hory, môj otec vás zasype zlatom.“

„Zlato pána z nížin je rovnako bezcenné ako skrčkove sľuby,“ povedal Gunthor.

„Možno som skrčok,“ uznal Tyrion, „no mám odvahu čeliť svojim nepria­teľom. Čo robia Skalné vrany, keď okolo prechádzajú rytieri z Údolia? Iba sa krčia za balvanmi a trasú od strachu.“

Shagga zúrivo zreval a tresol o seba kyjakom a sekerou. Jaggot pichol Tyriona do tváre obhoreným hrotom svojej drevenej kopije. Tyrion sa snažil neuhnúť. „Lepšie zbrane sa vám nepodarilo ukradnúť?“ spýtal sa. „Sú dobré iba ak na ovce… ak sa, pravda, ovce nebudú brániť. Otcovi kováči vám lepšiu oceľ aj vyserú.“

„Chlapček,“ zahučal Shagga, „budeš sa mojej sekere vysmievať, keď ti ňou odfiknem vtáka a dám ho zožrať kozám?“

Ale Gunthor zdvihol ruku. „Nie, rád si ho vypočujem. Matky sú hladné a oceľ nakŕmi viac krkov ako zlato. Čo nám dáš za vaše životy, Tyrion, syn Tywinov? Meče? Kopije? Brnenie?“

„To všetko a ešte viac, Gunthor, syn Gurnov,“ odpovedal s úsmevom Tyrion Lannister. „Dám vám Údolie Arryn.“





EDDARD


Cez vysoké úzke okná rozľahlej pochmúrnej trónnej siene v Červenej bašte prenikali lúče zapadajúceho slnka, svetlo sa rozlievalo po po­d­lahe a maľovalo tmavočervené pásy na stenách, kde kedysi viseli dračie hlavy. Teraz boli kamenné múry obvešané tapisériami s loveckými motívmi v zelených, hnedých a modrých odtieňoch, no Nedovi Starkovi sa aj tak stále zdalo, že miestnosti dominuje červená farba krvi.

Sedel na vysokom starodávnom tróne Aegona Dobyvateľa, na železnom čude z ostňov, zubatých ostrí a kadejako poskrúcaného kovu. Robert ho varoval, že je to príšerne nepohodlné sedadlo, a teraz, keď mu v dolámanej nohe pulzovala čoraz ostrejšia bolesť, sedelo sa mu na ňom ešte horšie. Kov pod zadkom sa mu zdal z hodiny na hodinu tvrdší a o zubaté železné operadlo si ani nemohol oprieť chrbát. Kráľ by nikdy nemal sedieť pohodlne, vyhlásil Aegon Dobyvateľ, keď prikázal svojim majstrom kováčom, aby mu vyrobili veľkolepý trón z mečov, ktoré zložili ich nepriatelia. Do pekiel s Aegonom a jeho nadutosťou, pomyslel si namrzene Ned, a do pekiel aj s Robertom a jeho poľovačkou.

„Ste si naozaj istý, že to neboli len obyčajní lúpežníci?“ opýtal sa Varys ticho od stola rady pod trónom. Veľmajster Pycelle sa vedľa neho znepokojene pomrvil a Malíček sa pohrával s brkom. Oni jediní sa dostavili na audienciu. V kráľovskom lese sa vraj mihol biely jeleň, a tak sa lord Renly a ser Barristan pridali ku kráľovi na poľovačke a odišli s nimi aj princ Joffrey, Sandor Clegane, Balon Swann a polovica dvora. Takže v kráľovej neprítomnosti musel na Železný trón zasadnúť Ned.

Aspoňže môže sedieť. Všetci okrem členov rady museli úctivo stáť alebo kľačať. Žiadatelia zhrčení pri vysokých dverách, rytieri a urodzení páni a dámy pod tapisériami, poddaní na galérii, stráže v zlatých aj sivých plášťoch, tí všetci stáli.

Dedinčania kľačali: muži, ženy aj deti, všetci otrhaní a zakrvavení, v tvárach sa im zračil strach. Traja rytieri, ktorí ich sem priviedli svedčiť, stáli za nimi.

„Lúpežníci, lord Varys?“ opýtal sa ser Raymun Darry nanajvýš pohŕdavo. „Veru áno, boli to lúpežníci, o tom niet pochýb. Lannisterovskí lúpežníci.“

Ned cítil v sieni znepokojenie, keď urodzení páni aj poddaní napínali uši, aby počuli. Nevedel sa ani tváriť prekvapene. Západ bol od chvíle, čo Catelyn zajala Tyriona Lannistera, ako sud s pušným prachom. Riavokrut aj Casterlyho skala zvolali svojich banderiálov a v priesmyku pod Zlatým zubom sa zhromažďovali vojská. Bolo len otázkou času, kedy sa začne prelievať krv. Ostávalo iba nájsť spôsob, ako jej preliať čo najmenej.

Ser Karyl Vance so smutnými očami, ktorý by bol pekný, keby mu obrovské materské znamienko nehyzdilo tvár, ukázal na kľačiacich dedinčanov. „Len títo zostali z opevnenej osady Holice, lord Eddard. Ostatní sú mŕtvi, rovnako aj ľudia z Lužíc a Pajácovho brodu.“

„Vstaňte!“ rozkázal Ned dedinčanom. Nikdy neveril človeku, ktorý pred ním kľačal. „Všetci, hore sa!“

Dedinčania sa po jednom či po dvoch neisto stavali na nohy. Jednému starkému bolo treba pomôcť a mladučké dievča v zakrvavených šatách zostalo kľačať a upieralo prázdny pohľad na sera Arysa Oakhearta, ktorý stál pri tróne v bielom plášti Kráľovskej gardy, pripravený chrániť a brániť kráľa… alebo, ako predpokladal Ned, aj jeho pravú ruku.

„Joss,“ oslovil ser Raymun Darry plešatého pupkáča v krčmárskej zástere. „Povedz, čo sa stalo v Holiciach.“

Joss prikývol. „Ak vaša výsosť dovolia…“

„Jeho výsosť je na poľovačke za Čiernou vodou,“ povedal Ned a čudoval sa, ako môže niekto prežiť celý život len pár dní cesty od Červenej bašty a nemať ani potuchy, ako vyzerá jeho kráľ. Ned mal na sebe biely plátenný doublet so starkovským pravlkom na prsiach a čierny vlnený plášť, na krku zopnutý striebornou rukou svojho úradu. Čierna, biela a sivá, všetky odtiene pravdy. „Ja som lord Eddard Stark, kráľova pravá ruka. Povedz mi, kto si a čo vieš o týchto lupičoch.“

„Mám… mal som… mal som krčmu, pane, v Holiciach pri kamennom moste. Čapoval som najlepšie pivo na juh od Hrdla, každý to hovoril, ak odpustia, pane. Ale je po nej, je po všetkom. Prišli, naliali sa, zvyšok porozlievali a spálili mi strechu nad hlavou. Keby ma boli chytili, preliali by aj moju krv, pane.“

„Vypálili nás,“ povedal roľník vedľa neho. „Pricválali v noci od juhu, podpálili polia aj domy a zabili všetkých, čo im v tom chceli zabrániť. Ale neboli to nijakí lupiči, pane. Ani im nenapadlo ukradnúť nám dobytok, veru nie, zabili mi dojnicu a nechali ju len tak napospas muchám a vranám.“

„Naháňali môjho učňa,“ ozval sa územčistý muž so svalmi kováča a s obviazanou hlavou. Keď mal ísť na kráľovský dvor, obliekol si svoje najlepšie šaty, ale nohavice mal samú záplatu a plášť špinavý a zaprášený. „Naháňali ho po poli na koňoch, pichali doňho kopijami, ako keby to bol handrový panák, smiali sa a chlapec sa potkýnal a kričal, až kým ho ten veľký neprebodol skrz-naskrz.“

Kľačiace dievča zdvihlo hlavu k Nedovi vysoko na tróne. „Zabili aj moju matku, vaša výsosť. A potom… potom…“ Nedopovedala, ako keby zabudla, čo vlastne chcela povedať. Rozplakala sa.

Ser Raymun Darry rozprával ďalej. „V Lužiciach hľadali ľudia úkryt vo svojej pevnosti, ale tá bola z dreva. Lúpežníci nakopili popri múroch slamu a upálili ich tam zaživa. Keď Lužičania otvorili bránu, aby utiekli pred ohňom, postrieľali ich šípmi, dokonca aj matky s dojčatami.“

„Ach, to je príšerné,“ zamrmlal Varys. „Akí len dokážu byť ľudia krutí.“

„S nami by boli spravili to isté, ale holická pevnosť je z kameňa,“ vysvetlil Joss. „Niektorí nás chceli vydymiť, ale ten veľký povedal, že hore po rieke je zrelšie ovocie, a tak odišli k Pajácovmu brodu.“

Ned sa predklonil, a pod rukami cítil chladný kov. Medzi prstami mu vyčnievalo ostrie, hroty pozohýbaných mečov vytŕčali z opierok trónu ako pazúry. Dokonca aj po troch storočiach boli niektoré také ostré, že mohli porezať. Ak bol človek neopatrný, Železný trón skrýval veľa nástrah. V pies­ňach sa spieva, že na jeho výrobu bolo treba tisíc mečov rozpálených do­biela v horúcom dychu Baleriona, Čierneho desa. Kuli ho päťdesiatdeväť dní. Výsledkom bola táto zhrbená potvora plná ostrých hrán, hrotov a pásov ostrého kovu; sedadlo, ktoré by dokázalo zabiť človeka, a ak je pravda, čo sa povráva, tak aj zabilo.

Eddard Stark vôbec nechápal, čo na nej robil, no sedel tam a títo ľudia za ním prišli, aby sa dožadovali spravodlivosti. „Aký máte dôkaz, že to boli Lannisterovci?“ opýtal sa v snahe ovládnuť hnev. „Mali na sebe karmínové plášte, alebo niesli zástavy s levom?“

„Ani Lannisterovci nie sú takí sprostí!“ vyštekol ser Marq Piper. Bol to nadutý ucháň, primladý a priveľmi horkokrvný na Nedov vkus, no bol blízky priateľ Catelyninho brata Edmura Tullyho.

„Každý jeden bol na koni a mal krúžkovú zbroj, pane,“ odvetil pokojne ser Karyl. „Boli vyzbrojení kopijami s kovovým hrotom, dlhými mečmi a bojovými sekerami na zabíjanie.“ Ukázal na jedného otrhaného dedinčana. „Ty. Áno, ty, nikto ti neublíži. Povedz pobočníkovi, čo si povedal mne.“

Starký pokýval hlavou. „Tie ich kone,“ povedal, „to boli bojové žrebce. Dlhé roky som pracoval v stajniach sera Willuma, takže poznám rozdiel. Ani jeden z nich nikdy neťahal pluh, bohovia sú mi svedkom, ak nehovorím pravdu.“

„Pridobré kone pre lúpežníkov,“ poznamenal Malíček. „Možno ich však ukradli na poslednom mieste, čo prepadli.“

„Koľko mužov bolo v tej lupičskej bande?“ opýtal sa Ned.

„Prinajmenšom sto,“ odpovedal Joss presne vo chvíli, keď obviazaný kováč povedal: „Päťdesiat,“ a stará žena za ním: „Stovky a stovky, pane, hotové vojsko.“

„Ani nevieš, akú máš pravdu, dobrá žena,“ povedal lord Eddard. „Hovoríte, že neniesli vlajky. Aké mali brnenie? Nevšimol si niekto z vás nejaké ornamenty, ozdoby, znaky na štítoch či prilbách?“

Krčmár Joss zavrtel hlavou. „Je mi ľúto, pane, ale nie, brnenie, v ktorom sa nám ukázali, bolo prosté, ibaže… Ten, čo ich viedol, mal rovnakú zbroj ako ostatní, no aj tak by ste si ho s nikým nepomýlili. Bol to hotový obor, pane. Tí, čo hovoria, že všetci obri sú už mŕtvi, nevideli tohto, prisahám. Bol ako tur a hlas mal ako duniace kamene.“

„Cválajúca hora!“ zvolal ser Marq. „Vari o tom niekto pochybuje? Za tým musí byť Gregor Clegane.“

Ned začul šuškanie spod okien a z druhého konca sály. Ešte aj na galérii sa ozývali nervózne hlasy. Páni aj poddaní si dobre uvedomovali, čo by znamenalo, keby sa ukázalo, že ser Marq má pravdu. Ser Gregor Clegane bol banderiálnym pánom lorda Tywina Lannistera.

Ned si prezeral ustráchané tváre dedinčanov. Niet sa čo diviť, že sú takí vyľakaní, mysleli si, že ich sem dotiahli, aby označili lorda Tywina za zabijaka pred kráľom, ktorý je na základe manželského sľubu jeho synom. Bohvie, či im rytieri dali vôbec na výber.

Zacinkala reťaz a veľmajster Pycelle ťažkopádne vstal od stola rady. „Ser Marq, bez urážky, nemôžete predsa vedieť, či bol ten lúpežník naozaj ser Gregor. V ríši žije veľa urastených chlapov.“

„Takých veľkých ako Cválajúca hora?“ utrúsil ser Karyl. „Ja som takého ešte nevidel.“

„Ani nikto z prítomných,“ dodal zápalisto ser Raymun. „Ešte aj jeho brat pri ňom vyzerá ako šteňa. Páni, otvorte oči. Mal azda vypáliť mŕtvolám svoju pečať? Bol to Gregor.“

„Prečo by sa dal ser Gregor na lúpenie?“ opýtal sa Pycelle. „Z milosti svojho lénneho pána vlastní slušnú pevnosť a pozemky. Veď je to pomazaný rytier.“

„Falošný rytier!“ ozval sa ser Marq. „Besný pes lorda Tywina.“

„Pán môj,“ predniesol meravo Pycelle, „žiadam vás, aby ste tuto ctenému rytierovi pripomenuli, že lord Tywin je otec našej milostivej kráľovnej.“

„Ďakujem vám, veľmajster Pycelle,“ povedal Ned. „Obávam sa, že by sme na to boli zabudli, keby ste nám to nepripomenuli.“

Zo svojho výhodného miesta na tróne si všimol, ako vzadu v sále nejakí ľudia vykĺzli von. Zajace sa idú poschovávať… alebo krysy obhrýzať kráľovnin syr. Pobadal, že na galérii je aj septa Mordana s jeho dcérou Sansou. Neda pochytila zlosť. Toto predsa nie je miesto pre dievča. Septa však nemohla vedieť, že dnešná audiencia bude iná ako zvyčajné vypočúvanie žiadostí, riešenie sporov medzi rivalskými osadami a hádok o umiestnenie hraničných kameňov.

Petyr Baelish sa pri stole rady prestal pohrávať s brkom a naklonil sa dopredu. „Ser Marq, ser Karyl, ser Raymun – smiem sa vás niečo opýtať? Tie opevnené osady boli pod vašou ochranou. Kde ste boli, keď došlo k tomuto vraždeniu a páleniu?“

Odpovedal mu ser Karyl. „Sprevádzal som svojho otca v priesmyku pod Zlatým zubom, bol tam aj ser Marq. Keď sa zvesti o týchto zverstvách dostali do uší serovi Edmurovi Tullymu, poslal nám správu, aby sme zobrali menší oddiel mužov, našli tých, čo prežili, a predviedli ich pred kráľa.“

Slova sa ujal ser Raymun Darry. „Ser Edmure ma zavolal do Riavokrutu aj so všetkými mojimi mužmi. Mal som tábor na druhom brehu rieky a čakal som na jeho rozkazy, keď som dostal tú správu. Skôr než som sa stihol vrátiť na svoju zem, Clegane so svojou čvargou bol už na druhom brehu Červeného bodca a mierili do lannisterovských kopcov.“

Malíček si zamyslene pohladil končistú bradu. „A čo ak prídu znova, pane?“

„Ak sa vrátia, polejeme ich krvou polia, čo vypálili,“ rozvášnil sa ser Marq Piper.

„Ser Edmure vyslal mužov do každej dediny a osady na deň jazdy od hranice,“ vysvetlil ser Karyl. „Ďalší lúpežníci to už nebudú mať také jednoduché.“

Zrejme presne o to lordovi Tywinovi išlo, pomyslel si Ned, odlákať sily od Riavokrutu, vyprovokovať chlapca, aby rozpustil svoje oddiely. Brat jeho ženy bol mladý a skôr statočný než múdry. Bude sa snažiť udržať si každú piaď zeme, ochrániť všetkých mužov, ženy a deti, ktorí ho nazývajú svojím pánom, a ľstivému lordovi Tywinovi to muselo byť jasné.

„Ak sú vaše polia a osady v bezpečí,“ hovoril práve lord Petyr, „čo teda žiadate od trónu?“

„Veľmoži pri Trojzubci udržujú mier v kráľovstve,“ vysvetľoval ser Raymun Darry. „Lannisterovci ho porušili. Žiadame o povolenie, aby sme im to mohli vrátiť, meč proti meču. Žiadame spravodlivosť pre ľud z Holíc, z Lužíc a z Pajácovho brodu.“

„Edmure súhlasí, aby sme sa Gregorovi Cleganovi oplatili rovnakou krvavou mincou,“ pridal sa ser Marq, „ale starý lord Hoster prikázal, aby sme šli najprv sem a vypýtali si povolenie od kráľa.“

Vďaka bohom za starého lorda Hostera. Tywin Lannister bol líška rovnako ako lev. Ak naozaj poslal sera Gregora páliť a plieniť – a Ned o tom vôbec nepochyboval –, postaral sa o to, aby sa prihnal pod rúškom noci, bez zástav, preoblečený za obyčajného lúpežníka. Ak by Riavokrut vrátil úder, Cersei a jej otec by tvrdili, že to boli Tullyovci, nie Lannisterovci, kto narušil mier v kráľovstve. Len bohovia vedia, čomu uverí Robert.

Veľmajster Pycelle bol opäť na nohách. „Pán môj, ak sú títo dobrí ľudia presvedčení, že ser Gregor porušil svätú prísahu, že plienil a znásilňoval, nech teda idú za jeho lénnym pánom a sťažujú sa uňho. Takýmito zločinmi sa trón nezaoberá. Nech žiadajú spravodlivosť od lorda Tywina.“

„Všetko spadá pod kráľovu spravodlivosť,“ napomenul ho Ned. „Sever, juh, východ či západ, všetko, čo robíme, robíme v Robertovom mene.“

„Kráľovu spravodlivosť,“ chytil ho za slovo veľmajster Pycelle. „Ak je tak, mali by sme túto záležitosť odložiť, kým sa nevráti kráľ…“

„Kráľ je na poľovačke na druhom brehu rieky a vráti sa najskôr o pár dní,“ povedal lord Eddard. „Robert ma požiadal, aby som sedel na jeho mieste, počúval jeho ušami a hovoril jeho hlasom. A presne to mám v úmysle… no súhlasím s tým, že mu to treba povedať.“ Pod tapisériami zachytil známu tvár. „Ser Robar.“

Ser Robar Royce vystúpil dopredu a uklonil sa. „Pane.“

„Váš otec je na poľovačke s kráľom,“ povedal Ned. „Priniesli by ste im správu o tom, čo sa tu dnes povedalo a odohralo?“

„Samozrejme, pane.“

„Takže nám dávate povolenie, aby sme sa pomstili serovi Gregorovi?“ Marq Piper sa obrátil k trónu.

„Pomstili?“ opýtal sa Ned. „Mal som pocit, že je tu reč o spravodlivosti. Ak vypálite Cleganovi polia a vyvraždíte jeho ľudí, neprinavrátite tým mier do kráľovstva, iba dáte zadosť svojej urazenej pýche.“ Odvrátil pohľad, skôr než rytier stihol rozhorčene namietať, a oslovil dedinčanov: „Ľud Holíc, nemôžem vám vrátiť vaše domovy ani vašu úrodu, a nedokážem prinavrátiť vašim mŕtvym život. Ale možno vám viem poskytnúť aspoň akú-takú spravodlivosť v mene nášho kráľa Roberta.“

Všetky pohľady v sále sa naňho s očakávaním upreli. Ned sa pomaly postavil, silou rúk sa vytlačil zo sedadla, zranená noha v obväzoch ho príšerne bolela. Premáhal sa a nevšímal si bolesť, nesmel im ukázať svoju slabosť. „Prví ľudia verili, že sudca, ktorý sa dožaduje smrti, má sám pozdvihnúť meč, a u nás na severe sa toho stále držíme. Nerád posielam niekoho iného, aby za mňa zabíjal… no zdá sa, že nemám na výber.“ Ukázal na svoju zlomenú nohu.

„Lord Eddard!“ ozvalo sa zo západného konca sály, kde smelo vystúpil driečny mládenec. Bez brnenia vyzeral ser Loras Tyrell ešte mladší ako na šestnásť. Bol oblečený v belasom hodvábe, mal opasok z retiazky zlatých ruží, znaku svojho rodu. „Žiadam vás o česť konať namiesto vás. Zverte mi túto úlohu, pane, a prisahám, že vás nesklamem.“

Malíček sa zachichotal. „Ser Loras, ak by sme vás poslali samého, ser Gregor nám pošle naspäť vašu hlavu a do vašich ľúbezných ústočiek vloží slivku. Cválajúca hora sa neskloní pred žiadnou spravodlivosťou.“

„Ja sa Gregora Clegana nebojím!“ odvrkol naduto ser Loras.

Ned si pomaly znovu sadol na nepodarený, tvrdý Aegonov trón. Prezeral si tváre pri stene. „Lord Beric!“ zvolal. „Thoros z Myru. Ser Gladden. Lord Lothar.“ Vymenovaní muži podišli o krok dopredu. „Každý z vás si vezme dvadsať mužov a odnesiete odo mňa správu do Gregorovej pevnosti. Pôjde s vami aj dvadsať mužov z mojich stráží. Lord Berric Dondarrion, vy budete veliť, ako prislúcha vašej hodnosti.“

Mladý lord s medenými vlasmi sa uklonil. „Ako rozkážete, lord Eddard.“

Ned zdvihol hlas, takže sa niesol až do najvzdialenejšieho kúta trónnej siene. „V mene Roberta z rodu Baratheonovcov, prvého toho mena, kráľa Andalov, Rhoynarov a Prvých ľudí, vládcu Siedmich kráľovstiev a ochrancu ríše, hlasom Eddarda z rodu Starkovcov, jeho pobočníka, vás poverujem, aby ste čo najrýchlejšie cválali do západných krajov, prešli cez Červený bodec Trojzubca pod kráľovou vlajkou a vykonali kráľovu spravodlivosť na falošnom rytierovi Gregorovi Cleganovi a všetkých, čo sa zúčastnili na jeho zločinoch. Zavrhujem ho, zbavujem všetkých hodností a titulov, všetkých pozemkov, výnosov a statkov a odsudzujem ho na smrť. Bohovia nech sa zmilujú nad jeho dušou.“

Keď doznela ozvena jeho slov, Kvetinový rytier vyzeral bezradne. „Lord Eddard, a čo ja?“

Ned naňho pozrel. Takto zhora vyzeral mladučký ako jeho Robb. „Ser Loras, nikto nepochybuje, že ste udatný, ale nám teraz ide o spravodlivosť, a vám o pomstu.“ Znovu uprel zrak na lorda Berica. „Vyrazte hneď na svitaní. Takéto veci treba riešiť čo najrýchlejšie.“ Zdvihol ruku. „Dnes už trón nevypočuje nijaké žiadosti.“

Alyn a Porther vyšli po strmých železných schodoch, aby mu pomohli zísť. Ako schádzali, cítil na sebe zanovitý pohľad Lorasa Tyrella, ale kým sa Ned dostal až dolu do trónnej siene, chlapec bol už preč.

Pri nohách Železného trónu si Varys zbieral papiere zo stola rady. Malíček a veľmajster Pycelle už odišli. „Ste odvážnejší ako ja, pane,“ povedal eunuch milým hlasom.

„Ako to myslíte, lord Varys?“ spýtal sa zostra Ned. V nohe mu pulzovala bolesť a nemal náladu na hádanky.

„Keby som tam hore sedel ja, poslal by som sera Lorasa. Tak veľmi chcel ísť… a človek, ktorý si spraví z Lannisterovcov nepriateľov, by si mal dať pozor, aby si udržal priateľstvo Tyrellovcov.“

„Ser Loras je ešte mladý,“ namietol Ned. „Trúfnem si povedať, že z toho sklamania vyrastie.“

„A ser Illyn?“ Eunuch si prešiel rukou po tučnom napudrovanom líci. „Veď on je koniec koncov vykonávateľom kráľovej spravodlivosti. Vyslať iných, aby zastali jeho úrad… niekto by to mohol brať ako vážnu urážku.“

„Nič také som nemal v úmysle.“ Pravdupovediac, Ned nemému rytiero­-vi nedôveroval, ale možno len preto, lebo nemal rád katov. „A rád by som vám pripomenul, že Paynovci sú banderiálmi Lannisterovcov. Povedal som si, že bude najlepšie vybrať mužov, ktorí nie sú lordovi Tywinovi nijako zaviazaní.“

„To je rozhodne veľmi prezieravý prístup,“ súhlasil Varys. „No aj tak som náhodou zazrel sera Ilyna vzadu v sieni, ako na nás vyvaľuje tie svoje bledé oči, a musím povedať, že nevyzeral nadšene, hoci pri našom tichom rytierovi ťažko povedať. Dúfam, že aj on prežije toto sklamanie. Svoju prácu totiž naozaj miluje…“





SANSA


Neposlal sera Lorasa,“ povedala Sansa Jayne Poolovej v ten večer, keď jedli studenú večeru vo svetle lampy. „Myslím, že to pre tú jeho nohu.“

Lord Eddard sa navečeral vo svojej komnate s Alynom, Harwinom a Vayonom Poolom, aby dal oddýchnuť zlomenej nohe, a septa Mordana sa sťažovala, že ju po celodennom státí na galérii bolia nohy. Mala sa k nim pridať Arya, ale zdržala sa na hodine tanca.

„Jeho nohu?“ opýtala sa neisto Jeyne, pekná tmavovláska v Sansinom veku. „Ser Loras má zranenú nohu?“

„Nie pre jeho nohu,“ odvetila Sansa a spôsobne si odtŕhala z kuracieho stehna. „Pre otcovu nohu, ty motovidlo. Tak veľmi ho bolí, až je z toho nazlostený. Inak som si istá, že by bol poslal sera Lorasa.“

Otcovo rozhodnutie ju stále miatlo. Keď sa ozval Kvetinový rytier, bola presvedčená, že jedna z rozprávok starej dojky sa zmení na skutočnosť priamo pred jej očami. Ser Gregor bol obluda a ser Loras skutočný hrdina, ktorý ju zabije. Dokonca aj vyzeral ako skutočný hrdina, štíhly a krásny, so zlatými ružami okolo útleho drieku a s hnedými vlasmi, čo mu padali do očí. Ale otec ho odmietol! Ani nevedela vypovedať, ako veľmi ju to nahnevalo. Zmienila sa o tom septe Mordane cestou po schodoch z galérie, ale tá ju len napomenula, že sa nehodí, aby spochybňovala otcove rozhodnutia.

V tej chvíli lord Baelish povedal: „No, ja neviem, septa. Niektoré rozhodnutia jej otca sú trošku pochybné. Táto slečna je nielen krásna, ale aj múdra.“ Zoširoka sa Sanse uklonil, ale tak hlboko, že nevedela, či jej skladá kompliment, alebo si z nej uťahuje.

Septu Mordanu veľmi rozrušilo, keď si uvedomila, že lord Baelish ich začul. „Len tak mi rozprávala, pane,“ povedala. „Obyčajné táraniny. Nič tým nemyslela.“

Lord Baelish si prehrabol špicatú briadku a povedal: „Nič? Povedzte mi, dieťa, prečo by ste vy poslali sera Lorasa?“

Sansa nemala inú možnosť, ako vysvetliť všetko o obludách a hrdinoch. Kráľov radca sa usmieval. „Nuž, ja by som uviedol iné dôvody, ale…“ Chytil jej tvár do dlane a palcom ju zľahka hladil po lícnej kosti. „Život nie je pieseň, moja milá. Raz to možno na vlastnú škodu pochopíte.“

Toto však Sansa nemala chuť rozprávať Jeyne, bolo jej ťažko, len keď si na to spomenula.

„Ser Ilyn vykonáva kráľovu spravodlivosť, nie ser Loras,“ poznamenala Jeyne. „Lord Eddard mal poslať jeho.“

Sansa sa zachvela. Vždy keď pozrela na sera Ilyna Payna, striaslo ju. Mala z neho pocit, ako keby sa jej po nahom tele plazilo čosi mŕtvolné. „Ser Ilyn je skoro ako druhá obluda. Som rada, že ho otec nevybral.“

„Lord Beric je rovnaký hrdina ako ser Loras. Vždy je taký odvážny a zdvorilý.“

„Asi hej,“ pochybovačne poznamenala Sansa. Beric Dondarrion bol celkom pekný, ale príšerne starý, mal hádam aj dvadsaťdva, Kvetinový rytier by bol býval oveľa lepší. Samozrejme, Jeyne bola do lorda Berica zaľúbená od prvej chvíle, ako ho zbadala na kolbišti. Podľa Sansy to bolo pochabé, veď Jeyne je iba dcéra komorníka, a čo ako by sa okolo neho motala, lord Beric by sa ani neunúval pozrieť na niekoho tak hlboko pod sebou, aj keby od neho nebola o polovicu mladšia.

Povedať niečo také sa však nepatrilo, a tak sa Sansa napila mlieka a zmenila tému. „Snívalo sa mi, že toho bieleho jeleňa dostane Joffrey,“ povedala. Bolo to vlastne skôr želanie, ale lepšie znelo, keď tvrdila, že to bol sen. Všetci predsa vedia, že sny sú prorocké. Biele jelene sa považovali za zried­kavé a čarovné a hlboko v srdci vedela, že jej galantný princ je ho hodnejší než jeho ožranský otec.

„Snívalo? Naozaj? Princ Joffrey k nemu iba pristúpil, dotkol sa ho holou rukou a neublížil mu?“

„Nie,“ povedala Sansa. „Zastrelil ho zlatým šípom a priniesol mi ho.“ Rytieri v piesňach nikdy nezabíjajú čarovné zvieratá, len k nim pristúpia, dotknú sa ich a neublížia im, ale ona vedela, ako Joffrey miluje poľovačku a hlavne zabíjanie. Len zvierat, pravdaže. Sansa si bola istá, že jej princ nemá nič spoločné s vraždou Joryho a tých ostatných chudákov, za to mohol jeho zvrhlý strýko Kráľovrah. Vedela, že jej otec sa preto stále hnevá, ale nebolo správne viniť z toho Joffa. To by bolo, akoby ju on obvinil z niečoho, čo spravila Arya.

„Dnes poobede som videla tvoju sestru,“ vyhŕkla zrazu Jeyne, ako keby jej čítala myšlienky. „Chodila v stajni na rukách. Prečo to robila?“

„Ja vlastne vôbec neviem, prečo Arya robí, čo robí.“ Sansa neznášala stajne, smradľavé diery plné hnoja a múch. Aj keď si išla zajazdiť, bola radšej, keď jej stajník koňa osedlal a priviedol ho na dvor. „Chceš ešte počuť o audiencii, či nie?“

„Chcem,“ odvetila Jeyne.

„Bol tam jeden čierny brat,“ pokračovala Sansa, „žiadal o mužov na Múr, ibaže bol strašne starý a smradľavý.“ To sa jej vôbec nepáčilo. V jej predstavách boli v Nočnej hliadke muži ako strýko Benjen. Spievalo sa o nich ako o čiernych rytieroch Múru. Ale tento chlap bol hrbatý a odporný, možno mal aj vši. Ak Nočná hliadka naozaj vyzerá takto, bolo jej ľúto nevlastného brata Jona. „Otec sa opýtal, či sú tam nejakí rytieri, ktorí by svojim rodom spravili česť a obliekli sa do čierneho, ale nikto nepredstúpil, tak tomu Yorenovi povedal, aby si vybral v kráľovej temnici, a poslal ho preč. A potom pred neho predstúpili dvaja bratia, žoldnierski jazdci z Dornských plání, a prisahali, že vkladajú svoje meče do služby kráľovi. Otec prijal ich prísahy…“

Jeyne zívla. „Nenašli by sa nejaké citrónové koláčiky?“

Sanse sa nepáčilo, že ju prerušuje, ale musela priznať, že citrónový koláčik znie lepšie ako všetko to, čo sa odohralo v trónnej sieni. „Poďme sa pozrieť,“ súhlasila.

V kuchyni žiadne citrónové koláčiky nemali, ale našli polovicu studeného jahodového koláča a ten bol skoro rovnako dobrý. Zjedli ho na schodoch veže, chichotali sa pritom a zdôverovali sa navzájom s tajomstvami, a keď si šla Sansa v ten večer ľahnúť, pripadala si rovnako nezbedná ako Arya.

Na druhý deň sa zobudila ešte pred svitaním a ospalo sa prišuchtala k oknu, aby sa pozrela, ako lord Beric zhromažďuje svojich mužov. Vycválali, práve keď nad mestom začínalo svitať, a pred sebou niesli tri vlajky: na dlhej žrdi vial baratheonovský jeleň s korunou, štandardy so starkovským pravlkom a vidlicovitým bleskom lorda Berica viseli z kratších žrdí. Bolo to také vzrušujúce, ako keby jej pred očami ožívala pieseň – štrngot mečov, mihot horiacich pochodní, vlajky tancujúce vo vetre, fŕkanie a erdžanie koní, zlatá žiara úsvitu pretekala mrežou padacej brány, keď ju zdvíhali nahor. Najmä pohľad na mužov zo Zimovresu v striebristej krúžkovej zbroji a dlhých sivých plášťoch vyrážal dych.

Alyn niesol starkovskú zástavu. Keď Sansa videla, ako pritiahol uzdu, aby mohol prehodiť pár slov s lordom Bericom, zaplavila ju nesmierna hrdosť. Alyn bol ešte krajší ako Jory, jedného dňa z neho bude rytier.

Veža pravej ruky bola po ich odchode taká prázdna, že keď Sansa zišla dolu na raňajky a zbadala tam Aryu, potešila sa. „Kde sú všetci?“ chcela vedieť jej sestra, ktorá práve lúpala červený pomaranč. „Poslal ich otec, aby chytili Jaimeho Lannistera?“

Sansa si povzdychla. „Odišli s lordom Bericom, aby popravili Gregora Clegana.“ Obrátila sa k septe Mordane, ktorá jedla kašu drevenou lyžicou. „Septa, narazí lord Beric hlavu sera Gregora na kôl pred jeho bránou, alebo ju prinesie kráľovi?“ S Jeyne Poolovou sa o tom včera v noci dohadovali.

Septa bola zhrozená. „Dáma sa nerozpráva nad kašou o takýchto ve­ciach. Sansa, kde sú vaše spôsoby? Mám pocit, že v poslednom čase ste rovnako nepodarená ako vaša sestra.“

„Čo spravil Gregor?“ opýtala sa Arya.

„Vypálil osadu a zavraždil strašne veľa ľudí, aj ženy a deti.“

Arya nazlostene zmraštila tvár. „Jaime Lannister zavraždil Joryho a Hewarda a Wyla a Pes zabil Mycaha. Im by mal niekto zoťať hlavy.“

„To nie je to isté,“ namietla Sansa. „Pes je prísažným ochrancom Joffrey­ho. A tvoj mäsiarik napadol princa.“

„Klamárka!“ zvolala Arya. Stisla pomaranč tak silno, až jej pomedzi prsty pretekala červená šťava.

„Len si poslúž, nadávaj mi, koľko chceš,“ pobádala ju ľahkomyseľ­ne Sansa. „Keď si vezmem Joffreyho, tak sa už neodvážiš. Budeš sa mi musieť klaňať a oslovovať ma vaša výsosť.“ Skríkla, keď do nej Arya hodila ponad stôl pomaranč. Rozplesol sa jej v strede čela a dopadol jej do lona.

„Vaša výsosť, máte na tvári šťavu,“ vyprskla Arya.

Šťava jej stekala po nose a štípala ju v očiach. Sansa si ju utrela obrúskom. Keď si všimla, čo urobilo ovocie s jej nádhernými slonovinovo bielymi hodvábnymi šatami, znovu sa rozkričala. „Si hnusná!“ vrieskala na sestru. „Radšej mal zabiť teba ako Lady!“

Septa Mordana sa postavila. „Toto poviem vášmu otcovi! Choďte do svojej izby, obidve. Už aj!“

„Aj ja?“ Sanse zaplavili oči slzy. „To nie je spravodlivé.“

„O tom nebudeme debatovať. Choďte!“

Sansa odchádzala so zdvihnutou hlavou. Raz bude kráľovnou a kráľovné neplačú. Aspoň nie pred druhými. Keď prišla do izby, zahasprovala dvere a vyzliekla si šaty. Po pomaranči zostal na hodvábe červený fľak. „Neznášam ju!“ skríkla. Zhúžvala šaty a šmarila ich do studeného kozuba na kôpku popola z minulého večera. Keď zbadala, že fľak sa jej vpil aj do spodničky, bezmocne sa rozplakala. Zúrivo si strhla zvyšok oblečenia, hodila sa na posteľ a plakala, až kým nezaspala.

Bolo už poludnie, keď jej na dvere zaklopala septa Mordana. „Sansa, otec vás chce vidieť.“

Sansa sa posadila. „Lady,“ šepla. Na chvíľku mala pocit, akoby bola pravlčica pri nej v komnate a pozerala na ňu smutnými chápavými zlatými očami. Uvedomila si, že sa jej to len prisnilo. Lady bola pri nej a utekali spolu a… a… chcela si spomenúť, ale akoby chcela do rúk chytiť dážď. Sen bledol a Lady bola zasa mŕtva.

„Sansa.“ Opäť sa ozvalo klopanie, tentoraz nástojčivejšie. „Počuje­te ma?“

„Áno, septa,“ odpovedala. „Dajte mi chvíľku, nech sa oblečiem, prosím.“ Vyplakané oči mala červené, ale spravila, čo mohla, aby bola pekná.

Keď ju septa Mordana priviedla do otcovej svetlice, lord Eddard sedel sklonený nad obrovskou knihou viazanou v koži a nohu v obväzoch mal meravo vystretú pod stolom. „Poď sem, Sansa,“ povedal celkom milo, keď septa odišla po jej sestru. „Sadni si ku mne.“ Zatvoril knihu.

Septa Mordana sa vrátila so zvíjajúcou sa Aryou v rukách. Sansa si ob­liekla pekné šaty z bledozeleného damasku a nasadila ľútostivý výraz, ale jej sestra mala na sebe stále obdraté kožené oblečenie, čo si nevyzliekla od raňajok. „Tu je druhá,“ ohlásila ju septa.

„Ďakujem vám, septa Mordana. Ak dovolíte, chcem sa s dcérami rozprávať osamote.“ Septa sa uklonila a odišla.

„Arya začala,“ vyhŕkla Sansa, ktorá chcela mať prvé slovo. „Povedala mi, že som klamárka, hodila do mňa pomaranč a zničila mi šaty, tie slonovi­novo biele, čo mi dala kráľovná Cersei, keď som sa zasnúbila s princom Joffreym. Nevie prežiť, že si mám zobrať princa. Chce zničiť všetko, otec, neznesie, keď je niečo pekné alebo milé, alebo výnimočné.“

„Sansa, dosť!“ zahriakol ju lord Eddar netrpezlivo.

Arya zdvihla pohľad. „Mrzí ma to, otec. Bola som zlá a prosím sestru o odpustenie.“

Sansu to tak zarazilo, že na chvíľu stratila reč. Napokon sa ozvala: „A čo moje šaty?“

„Možno… možno by som ti ich mohla vyprať,“ navrhla neisto Arya.

„Voda im nepomôže,“ povedala Sansa. „Ani keby si ich drhla celý deň a celú noc. Hodváb je už zničený.“

„Tak… ti ušijem nové,“ ponúkla sa Arya.

Sansa pohŕdavo pohodila hlavou. „Ty? Ty by si nevedela ušiť ani šaty, čo by sa hodili na čistenie chlieva.“

Otec si vzdychol. „Nezavolal som vás sem preto, aby sme sa rozprávali o šatách. Chcem vás obe poslať naspäť do Zimovresu.“

Sansa už druhý raz stratila reč. Cítila, ako sa jej znova tlačia slzy do očí.

„To nemôžete,“ povedala Arya.

„Otec, prosím,“ dostala nakoniec zo seba Sansa. „Prosím vás, nie.“

Eddard Stark venoval dcéram unavený úsmev. „Konečne sa na niečom zhodnete.“

„Veď ja som nič zlé nespravila,“ prosíkala Sansa. „Nechcem sa tam vrátiť.“ Milovala Kráľov prístav, parádu dvora, urodzených pánov a dámy v zamate, hodvábe a s drahými kameňmi, veľké mesto so všetkými jeho obyvateľmi. Turnaj, ktorý tu zažila, bol čarovným vrcholom jej života, a toľko toho ešte nevidela, obžinky a maškarné plesy a divadelné predstavenia. Nezniesla by pomyslenie, že má o to všetko prísť. „Otec, pošlite preč Aryu, ona to začala, prisahám. Ja budem dobrá, uvidíte, len ma tu nechajte, a budem taká jemná, ušľachtilá a zdvorilá ako kráľovná.“

Otec čudne skrivil ústa. „Sansa, ja vás neposielam preč kvôli hádke, hoci bohovia vedia, ako ma ničí to vaše večné hašterenie. Chcem vás mať v Zi­mo­vrese, aby ste boli v bezpečí. Troch mojich mužov podrezali ako psov ani nie tri míle odtiaľto, a čo spraví Robert? Ide si na poľovačku.“

Arya si nespôsobne hrýzla peru. „Môžeme zobrať so sebou Syria?“

„Koho zaujíma tvoj hlúpy učiteľ tanca?“ rozčúlila sa Sansa. „Otec, práve som si spomenula, že nemôžem odísť, mám sa vydávať za princa Joffreyho.“ Pokúsila sa o statočný úsmev. „Milujem ho, otec, naozaj, veľmi ho milujem, tak ako kráľovná Naerys milovala princa Aemona Dračieho rytiera a ako Jonquil milovala sera Floriana. Chcem byť jeho kráľovná a poviť mu synov.“

„Drahá moja,“ oslovil ju milo otec, „počúvaj ma. Keď trochu podrastieš, nájdem ti šľachtica, čo ťa bude hodný, statočného, milého a silného muža. Zväzok s Joffreym by bola hrozná chyba. Ten chlapec nie je žiadny princ Aemon, ver mi.“

„Ale je!“ trvala na svojom Sansa. „Nechcem nikoho statočného a milého, chcem jeho. Budeme spolu nesmierne šťastní, presne ako v piesňach, uvidíte. Porodím mu syna so zlatými vlasmi a raz bude vládnuť celej ríši, bude to najväčší panovník všetkých čias, udatný ako vlk a hrdý ako lev.“

Arya zvraštila tvár. „To sotva, ak bude jeho otcom Joffrey,“ povedala. „Je to klamár a zbabelec, a okrem toho je jeleň, a nie lev.“

Sansu znova zaštípali slzy v očiach. „A nie je! Nie je ani trochu ako ten starý ožratý kráľ!“ vrieskala na sestru, v žiali sa prestala ovládať.

Otec na ňu čudne pozrel. „Bohovia,“ zaklial potichu, „a z detských úst…“ Zavolal na septu Mordanu. Dievčatám povedal: „Pohľadám rýchlu obchodnú galéru, čo vás vezme domov. V týchto dňoch je more bezpečnejšie ako kráľovská cesta. Vyplávate, len čo nájdem vhodnú loď, spolu so septou Mordanou a strážami… a pôjde aj Syrio Forel, ak bude súhlasiť, že vstúpi do mojich služieb. Ale nikomu nič nehovorte. Nech radšej o našich plánoch nikto nevie. Zajtra sa ešte porozprávame.“

Keď ich septa Mordana odvádzala dolu schodmi, Sansa plakala. Všetko jej chcú zobrať, turnaje, dvor aj princa, úplne všetko, chcú ju poslať naspäť medzi pochmúrne sivé múry Zimovresu, a tam ju navždy zamknúť. Jej život sa skončil, skôr než sa stihol začať.

„Neplačte už, dieťa,“ napomínala ju prísne septa Mordana. „Som presvedčená, že váš otec vie najlepšie, čo je pre vás dobré.“

„Sansa, veď to nebude také hrozné,“ utešovala ju Arya. „Poplavíme sa na galére. Bude to dobrodružstvo a znovu uvidíme Brana a Robba, starú dojku a Hodora.“ Položila jej ruku na plece.

„Hodora!“ zvrieskla Sansa. „Tak sa zaňho vydaj, si presne ako on, sprostá, chlpatá a škaredá!“ Vytrhla sa spod sestrinej ruky, vbehla do izby a zahasprovala dvere.





EDDARD


Bolesť je dar od bohov, lord Eddard,“ hovoril veľmajster Pycelle. „Znamená to, že noha sa zrastá, sval sa hojí. Buďte rád.“

„Budem rád, keď mi v nohe prestane pulzovať.“

Pycelle postavil na stolík pri posteli zazátkovanú fľašku. „Makovicový odvar, keby bola bolesť neznesiteľná.“

„Už aj tak priveľa spím.“

„Spánok je najlepší liečiteľ.“

„Ja som dúfal, že vy.“

Pycelle sa usmial. „Som rád, že vás vidím v takej dobrej nálade, pane.“ Naklonil sa bližšie a stíšil hlas. „Dnes ráno priletel krkavec s listom pre kráľovnú od jej otca. Myslel som, že by ste o tom mali vedieť.“

„Temné krídla, temné správy,“ poznamenal ponuro Ned. „Čo s tým?“

„Lord Tywin zúri pre tých mužov, ktorých ste poslali za serom Gregorom Cleganom,“ zdôveril sa mu majster. „Toho som sa obával. Určite si spomeniete, že som to hovoril už na audiencii.“

„Nech len zúri,“ povedal Ned. Vždy keď ho zabolela noha, spomenul si na úsmev Jaimeho Lannistera a na mŕtveho Joryho vo svojom náručí. „Nech si len vypisuje kráľovnej. Lord Beric ide pod kráľovou vlastnou zástavou. Ak sa lord Tywin pokúsi zasahovať do kráľovej spravodlivosti, bude sa musieť zodpovedať Robertovi. A ak jeho výsosť miluje niečo viac ako poľovačky, tak je to práve vojna proti neposlušným šľachticom.“

Pycelle sa odtiahol a jeho majstrovská reťaz zaštrkotala. „Ako myslíte. Ráno sa na vás prídem opäť pozrieť.“ Starec si rýchlo pozbieral veci a odišiel. Ned vonkoncom nepochyboval, že má namierené priamo do kráľovských komnát, aby všetko pošepkal kráľovnej. Myslel som, že by ste o tom mali vedieť, to určite… ako keby mu Cersei neprikázala, aby mu tlmočil otcove vyhrážky. Dúfal, že pri jeho odpovedi bude škrípať tými svojimi peknými zúbkami. Ani zďaleka si nebol Robertom taký istý, ako sa tváril, ale Cersei to predsa nemusí vedieť.

Keď Pycelle odišiel, Ned si dal priniesť pohár vína s medom. Aj to trochu zatemní myseľ, no nie tak veľmi. Potreboval si všetko zvážiť. Už tisíckrát rozmýšľal, čo by spravil Jon Arryn, keby ešte žil, s tým, čo sa dozvedel. A možno s tým niečo robil, a preto zomrel.

Zvláštne, ako občas nevinné detské oči uvidia veci, voči ktorým sú dospelí slepí. Raz, keď Sansa vyrastie, povie jej, ako mu to všetko objasnila. Nie je ani trochu ako ten starý ožratý kráľ, vyhlásila nevedomky v záchvate hnevu a tá očividná pravda sa v ňom skrúcala, chladná ako smrť. Tento meč zabil Jona Arryna, povedal si vtedy Ned, a zabije aj Roberta, síce pomalšie, ale s rovnakou istotou. Zlomené nohy sa časom vyliečia, ale niektoré zrady hnisajú a otrávia dušu.

Asi hodinu po odchode veľmajstra Pycella sa dostavil Malíček v slivkovom doublete s vyšitým čiernym drozdom na prsiach a v čierno-bielom pásikavom plášti. „Nemôžem sa zdržať dlho, pane,“ povedal rovno. „Lady Tanda ma očakáva na večeru. Určite mi dá upiecť vypasené teliatko. Ak bude aspoň také vypasené ako jej dcéra, akiste prasknem a bude po mne. A čo vaša noha?“

„Zapálená, bolí a svrbí ma tak, že sa z toho idem zblázniť.“

Malíček zdvihol obočie. „V budúcnosti si dajte pozor, nech vám na ňu nepadajú žiadne kone. Bol by som rád, keby ste sa uzdravili čo najskôr. Ríša začína byť nepokojná. Varys začul hrozivé zvesti zo západu. Žoldnieri a bojovní jazdci sa združujú v Casterlyho skale, a nie kvôli chabému potešeniu z rozhovoru s lordom Tywinom.“

„O kráľovi sa niečo nevie?“ zaujímal sa Ned. „Ako dlho má Robert v úmysle poľovať?“

„Ako poznám jeho chúťky, zostal by v lese, až kým by ste aj s kráľovnou nezomreli na starobu,“ odvetil lord Petyr s takmer nebadateľným úsmevom. „Ale keďže to nejde, predpokladám, že sa vráti, len čo niečo uloví. Ako sa zdá, našli toho bieleho jeleňa… či skôr to, čo z neho zostalo. Dostali sa k nemu vlky a jeho výsosti nechali sotva nejaké kopyto a paroh. Robert zúril, až kým sa nedopočul o obrovskom kancovi hlbšie v lese. Nedá sa nič robiť, musí ho skoliť. Princ Joffrey sa vrátil dnes ráno aj s Royceovcami, serom Balonom Swannom a ďalšími dvadsiatimi mužmi. Ostatní sú stále s kráľom.“

„A Pes?“ opýtal sa zamračený Ned. Z celej lannisterovskej spoločnosti mu Sandor Clegane robil najväčšie starosti, keď teraz ser Jaime ušiel z mesta k otcovi.

„No, ten sa vrátil s Joffreym a šiel rovno za kráľovnou.“ Malíček sa usmial. „Dal by som sto strieborných jeleňov, aby som mohol byť švábom v trstine a vidieť ho, keď sa dozvedel, že lord Beric vytiahol, aby mu popravil brata.“

„Aj slepec vidí, ako Pes nenávidí svojho brata.“

„Ach, ale on ho má prečo nenávidieť. Keď Dondarrion skráti našu Horu o vrchol, cleganovské zeme a príjmy prejdú na Sandora, ale rozhodne by som od neho nečakal vďaku, hlavne nie od neho. A teraz ma ospravedlňte. Lady Tanda ma očakáva so svojimi vypasenými teliatkami.“

Cestou k dverám si lord Petyr všimol hrubiznú knihu veľmajstra Malleona položenú na stole, zastal pri nej a nedbanlivo ju otvoril. „Rodové línie a dejiny významných rodov Siedmich kráľovstiev s opisom mnohých šľachetných pánov a vznešených dám a ich detí,“ prečítal. „Nudnejšie čítanie som hádam ešte nevidel. Váš odvar na spanie, pane?“

Ned chvíľu uvažoval, že mu o všetkom povie, ale čosi na Malíčkových večných žartoch ho rozčuľovalo. Ten chlap bol príliš prefíkaný, na perách mu skoro stále pohrával posmešný úškrn. „Jon Arryn tú knihu študoval, keď ochorel,“ povedal opatrne, aby videl, ako zareaguje.

A reagoval ako vždy – žartom. „V tom prípade musela byť smrť láskavým vykúpením.“ Lord Petyr Baelish sa uklonil a odišiel.

Eddard Stark zahrešil. V tomto meste neveril takmer nikomu okrem vlastných dvoranov. Malíček síce ukrýval Catelyn a pomáhal Nedovi s prieskumom, no stále ho hnevalo, ako rýchlo si zachraňoval vlastnú kožu, keď sa z dažďa vynoril Jaime so svojimi poskokmi. A Varys bol ešte horší. Stále ho uisťoval, aký je lojálny, ale vedel priveľa a robil primálo. Veľmajster Pycelle mu každým dňom pripadal viac ako kráľovnin človek a ser Barristan bol starý a prísny. Nedovi by povedal, aby si konal svoju povinnosť.

Čas sa nebezpečne krátil. Kráľ sa čoskoro vráti z poľovačky a česť velila, aby za ním potom Ned zašiel so všetkým, čo sa dozvedel. Vayon Poole zariadil, že Sansa a Arya odídu na Veternici z Braavosu o tri dni. Do Zimo­vresu prídu ešte pred žatvou. Ned už nebude môcť ospravedlniť svoje otáľanie strachom o ich bezpečnosť.

No minulú noc sa mu snívalo o Rhaegarových deťoch. Lord Tywin položil ich telá pod Železný trón, zabalené v karmínových plášťoch svojich stráží. To bolo šikovné – na červenej látke nebolo tak veľmi vidieť krv. Princeznička mala bosé nohy a na sebe ešte stále nočnú košieľku a chlapec… chlapec…

Ned nedovolí, aby sa to zopakovalo. Ríša nevydrží vládu ďalšieho pomäteného kráľa, ďalšiu prehliadku krvi a pomsty. Musí nejako zachrániť deti.

Robert vedel byť milosrdný. Ser Barristan nebol ani zďaleka jediný, komu udelil milosť. Veľmajster Pycelle, Pavúk Varys, lord Balon Greyjoy, každý z nich bol predtým Robertov nepriateľ a všetkých prijal ako priateľov a ponechal im hodnosti a úrady za prísľub vernosti. Ak bol človek statočný a úprimný, Robert mu preukázal všetku česť a úctu, akú si zasluhuje udatný nepriateľ.

Toto bolo niečo iné – jed v tme, nôž bodnutý do duše. Toto nikdy nedokáže odpustiť, rovnako ako neodpustil Rhaegarovi. Všetkých zabije, pomyslel si Ned.

A predsa vedel, že nesmie mlčať. Bola to jeho povinnosť voči Robertovi, voči ríši, voči tieňu Jona Arryna… a voči Branovi, ktorý istotne náhodou narazil na časť pravdy. Pre čo iné by sa ho pokúsili zabiť?

Neskôr popoludní dal zavolať Tomarda, statného strážcu s červenkavými fúzmi, ktorého jeho deti volali Tučný Tom. Keď Jory zomrel a Alyn odi­­šiel, Tučný Tom prebral velenie nad jeho strážami. Pri tejto myšlienke sa Neda zmocnil akýsi nepokoj. Tomard bol spoľahlivý, vľúdny, verný, ne­únav­ný, svojím spôsobom schopný, ale mal už skoro päťdesiat, a ani ako mladík nebol ktovieako čulý. Ned asi nemal tak ľahkovážne poslať preč polovicu svojich stráží, a hlavne svojich najlepších bojovníkov.

„Budem potrebovať vašu pomoc,“ povedal, keď sa objavil Tomard, ktorému sa v tvári zračili obavy ako vždy, keď si ho dal pán zavolať. „Zoberte ma do božieho hája.“

„Je to múdre, lord Eddard? S tou vašou nohou a tak…“

„Asi nie. Ale musí to byť.“

Tomard zavolal Varlyho. Každý podoprel Neda z jednej strany, a tak sa mu podarilo zísť po strmých schodoch veže a prehopkať cez nádvorie. „Chcem, aby ste zdvojnásobili stráže,“ povedal Tučnému Tomovi. „Bez môjho dovolenia nikto nevstúpi do Veže pravej ruky ani z nej nevyjde.“

Tom zažmurkal. „Pane, keď je Alyn aj s ďalšími preč, je nás predsa len málo…“

„Bude to iba na chvíľu. Predĺžte služby.“

„Ako rozkážete, pane,“ odvetil Tom. „Smiem sa spýtať…“

„Radšej nie,“ odbil ho Ned.

Boží háj bol prázdny ako vždy v tejto citadele južanských bohov. Keď Neda ukladali do trávy k stromu srdca, noha ho príšerne bolela. „Ďakujem.“ Vytiahol z rukáva papier zapečatený znakom svojho rodu. „Prosím vás, toto ihneď doručte.“

Tomard pozrel na meno, ktoré Ned napísal na papier, a ustarostene si oblizol pery. „Pane…“

„Tom, spravte, o čo vás žiadam,“ súril ho Ned.

Nevedel, ako dlho čakal v tichu božieho hája. Vládol tam pokoj. Hrubé múry neprepustili hluk hradu, počul tu vtáčí spev, cvrlikanie cikád, šuchot lístia vo vánku. Strom srdca tu bol hnedý dub bez tváre, no Ned aj tak cítil prítomnosť svojich bohov. Zdalo sa mu, že ani noha ho už tak nebolí.

Prišla za ním, keď zapadalo slnko a oblaky nad hradbami a vežami sfarbilo dočervena. Prišla sama, ako ju žiadal. Tentoraz bola oblečená striedmo, mala kožené čižmy a šaty v loveckej zelenej. Keď si stiahla kapucňu na hnedom plášti, zbadal modrinu, čo jej zostala po kráľovom zauchu. Krikľavo­fialová farba ustúpila žltej, aj opuch sa už stratil, no aj tak bolo nad slnko jasnejšie, čo je to.

„Prečo tu?“ opýtala sa Cersei Lannisterová, keď zastala nad ním.

„Aby to videli bohovia.“

Prisadla si k nemu do trávy. Každý jej pohyb bol pôvabný. Zlaté kučery jej strapatil vietor a oči mala zelené ako letné lístie. Ned si už dávno prestal všímať jej krásu, ale teraz ju videl. „Poznám pravdu, pre ktorú zomrel Jon Arryn,“ povedal.

„Naozaj?“ Kráľovná mu hľadela do tváre s mačacou ostražitosťou. „Preto ste ma sem zavolali, lord Stark? Aby ste mi dávali hádanky? Alebo ma chcete zajať, ako vaša žena zajala môjho brata?“

„Keby ste si to naozaj mysleli, nikdy by ste sem neprišli.“ Ned ju zľahka pohladil po líci. „Spravil vám niečo také aj predtým?“

„Raz či dva razy.“ Uhla pred jeho dotykom. „Ale ešte nikdy na tvári. Jaime by ho zabil, aj keby za to mal zaplatiť životom.“ Cersei naňho vzdorovito pozrela. „Môj brat je hodný stovky vašich kamarátov.“

„Váš brat?“ opýtal sa Ned. „Či váš milenec?“

„Oboje.“ Vôbec sa pri tej pravde nestrhla. „Už od detstva. A prečo nie? Targaryenovci vydávali sestry za bratov celých tristo rokov, aby si udržali čistú rodovú líniu. A s Jaimem sme si viac než len brat a sestra. Delili sme sa o matkino brucho. Náš starý majster povedal, že keď sa Jaime narodil, držal ma za nohu. Keď je vo mne, cítim sa… úplná.“ Na perách sa jej zjavil záblesk úsmevu.

„Môj syn Bran…“

Treba uznať, že Cersei ani neuhla pohľadom. „Videl nás. Milujete svoje deti, však?“

Robert sa ho spýtal to isté v to ráno pred melee. Dal jej rovnakú odpoveď ako vtedy jemu. „Z celého srdca.“

„Teda o nič menej, ako ja milujem svoje.“

Ned sa zamyslel. Keby k tomu prišlo, keby stál život nejakého dieťaťa, ktoré ani nepoznám, proti Robbovmu, Sansinmu, Aryinmu, Branovmu a Ricko­novmu, čo by som spravil? Či skôr, čo by spravila Catelyn, keby stál Jonov život proti životu detí, ktoré vyšli z jej lona? Nevedel. A modlil sa, aby sa to ani nikdy nedozvedel.

„Všetci traja sú Jaimeho,“ povedal. To nebola otázka.

„Vďaka bohom.“

Je to silné semeno! zvolal Jon Arryn na smrteľnej posteli, a naozaj bolo. Všetci tí ľavobočkovia s vlasmi čiernymi ako noc. Veľmajster Malleon zaznamenal zväzok medzi jeleňom a levom, ktorý bol uzatvorený pred nejakými deväťdesiatimi rokmi, keď sa Tya Lannisterová vydala za Gowena Baratheona, tretieho syna vládnuceho lorda. Ich jediný potomok, bezmenný chlapec, ktorého Malleon opísal ako statného chlapca, čo sa narodil s hlavou plnou čiernych vlasov, zomrel ako dieťa. Tridsať rokov predtým si nejaký Lannister zobral dievča od Baratheonovcov. Porodila mu tri dcéry a syna, všetkých s čiernymi vlasmi. Nech listoval Ned v krehkých zažltnutých stranách hocijako ďaleko do minulosti, vždy zistil, že zlato ustúpilo pred uhlím.

„Dvanásť rokov,“ povedal Ned. „Ako to, že ste nemali žiadne dieťa s kráľom?“

Spupne zdvihla hlavu. „Váš Robert ma raz obťažkal dieťaťom,“ priznala hlasom plným odporu. „Brat mi zohnal ženskú, čo ma vyčistila. Nikdy sa o tom nedozvedel. Aby som bola úprimná, sotva znesiem, aby sa ma do­tkol, a už celé roky som ho do seba nepustila. Poznám iné spôsoby, ako ho obšťastniť, keď vydrží dosť dlho bez svojich kuriev a dotacká sa mi do spálne. Aj keby sme robili hocičo, kráľ je obyčajne taký opitý, že do rána aj tak na všetko zabudne.“

Ako len mohli byť všetci takí slepí? Pravda im ležala celý čas rovno pod nosom, vpísaná do tvárí tých detí. Nedovi bolo z toho zle. „Spomínam si, aký bol Robert v deň, keď si sadol na trón, skrz-naskrz kráľ,“ šepol. „Tisícky žien by ho boli ľúbili z celého srdca. Čo spravil, že ho tak nenávidíte?“

Oči jej v tme horeli zeleným ohňom, bola ako levica, ktorú mala v znaku. „V svadobnú noc, keď sme prvý raz spolu spali, oslovil ma menom vašej sestry. Bol na mne, vo mne, razilo z neho víno, a on šepol Lyanna.“

Ned Stark si predstavil belasé ruže a na chvíľu mal pocit, že sa rozplače. „Ani neviem, koho z vás mi je viac ľúto.“

Kráľovnú tým zjavne pobavil. „Nechajte si svoju ľútosť, lord Stark. Ja po nej netúžim.“

„Viete, čo musím spraviť.“

„Musíte?“ Položila mu ruku na stehno zdravej nohy, tesne nad koleno. „Skutočný muž robí to, čo chce, a nie to, čo musí.“ Pohladila ho prstami jemne po stehne, bol to ten najnežnejší prísľub. „Ríša potrebuje silného pobočníka. Joff ešte pár rokov nebude v správnom veku. Nikto nechce zno­va vojnu, ja rozhodne nie.“ Prešla mu rukou po tvári, po vlasoch. „Ak sa z pria­teľov môžu stať nepriatelia, môžu sa aj z nepriateľov stať priatelia. Vaša žena je tisícky míľ ďaleko a môj brat utiekol. Buďte ku mne milý, Ned, a ja vám prisahám, že to neoľutujete.“

„Aj Jonovi Arrynovi ste dali takúto ponuku?“

Udrela ho po líci.

„Budem to nosiť ako čestné vyznamenanie,“ povedal sucho Ned.

„Čestné,“ vyprskla. „Ako sa opovažujte hrať sa tu predo mnou na šľachetného! Čo si o mne vlastne myslíte? Veď aj vy máte bastarda, videla som ho. Kto bola asi jeho matka, čo? Nejaká dornská dedinčanka, ktorú ste znásilňovali, kým jej osada horela? Alebo kurva? Alebo tá trúchliaca sestra lady Ashara? Počula som, že sa hodila do mora. Prečo asi? Preto, že ste jej zabili brata, alebo že ste jej ukradli decko? Povedzte mi, môj ctihodný lord Eddard, hádam ste lepší ako Robert alebo ja, či Jaime?“

„Tak po prvé,“ začal Ned, „nezabíjam deti. Teraz ma dobre počúvajte, pani moja. Poviem to len raz. Keď sa kráľ vráti z poľovačky, vyjavím mu celú pravdu. V tej chvíli už musíte byť preč. Vy aj vaše deti, všetky tri, ale nechoďte do Casterlyho skaly. Na vašom mieste by som nasadol na loď do Slobodných miest, alebo lepšie ešte ďalej, na Letné ostrovy či do Ibbenského prístavu. Kam vás až vietor zaveje.“

„Vyhnanstvo,“ skonštatovala. „To je trpká medicína.“

„Sladšia než tá, ktorú váš otec podal Rhaegarovým deťom,“ odvetil Ned, „a jemnejšia, než si zaslúžite. Váš otec a brat by mali ísť radšej s vami. Zlato lorda Tywina vám zabezpečí pohodlie aj bojovníkov, čo vás ochránia. Budete ich potrebovať. Môžem vás ubezpečiť, že nech ujdete hocikam, Robertov hnev vás bude prenasledovať aj na druhý svet, ak bude treba.“

Kráľovná sa postavila. „A čo môj hnev, lord Stark?“ opýtala sa milo. Pozrela mu do očí. „Mali ste si zobrať ríšu pre seba. Stačilo natiahnuť ruku. Jaime mi povedal, ako ste ho našli na Železnom tróne v ten deň, keď padol Kráľov prístav, a prinútili ste ho, aby sa ho vzdal. To bola vaša chvíľa. Stačilo, aby ste vyšli po tých schodoch a sadli si. Taká chyba!“

„Urobil som viac chýb, než si viete predstaviť,“ povedal Ned, „ale toto nebola jedna z nich.“

„Veruže bola, pane,“ trvala na svojom Cersei. „Keď hráte hru o tróny, tak buď vyhráte alebo zahyniete. Tu niet strednej cesty.“

Natiahla si kapucňu, aby skryla opuchnutú tvár, a nechala ho v tme pod dubom, v tichu božieho hája pod modročiernou oblohou. Začínali vychá­dzať hviezdy.





DAENERYS


Zo surového krvavého srdca, čo pred ňu položil khal Drogo, stúpala v chladnej noci para. Khal Drogo mal ruky červené až po lakte. V pies­ku za jeho chrbtom kľačali jeho pokrvní jazdci s ostrými kamennými nožmi v rukách nad telom divokého žrebca. V blikajúcom oranžovom svetle fa­kieľ, ktoré lemovali vysoké kriedové steny prístreška, vyzerala krv zvieraťa čierna.

Dany si položila ruku na vzdúvajúce sa bruško. Na koži jej vyrážal pot a stekal jej po čele. Cítila, že staré babice z Vaes Dothraku na ňu pozerajú očami, ktoré im v tej tme svietili vo vráskavých tvárach ako vyleštený kremeň. Nesmie sa strhnúť ani sa tváriť vyľakane. V žilách mi prúdi dračia krv, hovorila si v duchu, keď brala konské srdce do oboch dlaní, zdvíhala ho k ústam a zaťala zuby do tuhého, šľachovitého mäsa.

Ústa sa jej naplnili teplou krvou, stekala jej aj po brade. Z tej chuti ju napínalo, ale prinútila sa prežúvať a prehĺtať. Po srdci zo žrebca bude jej syn silný, rýchly a nebojácny, aspoň tomu verili Dothrakovia, ale iba ak ho matka dokáže zjesť celé. Ak jej zabehne krv alebo vyvráti mäso, nie je to veľmi dobré znamenie – dieťa sa môže narodiť mŕtve, neduživé alebo znetvorené či ženského pohlavia.

Slúžky jej pomohli pripraviť sa na obrad. Napriek tomu, že Dany posledné dva mesiace trápil slabý tehotenský žalúdok, pila na obed misu krátko povarenej krvi, aby si zvykla na tú chuť, a Irri ju nútila žuť pásiky sušenej koniny, až ju boleli sánky. Celý deň a noc pred obradom nič nejedla v nádeji, že hlad jej pomôže udržať v sebe surové mäso.

Srdce divokého žrebca bolo samý sval, Dany ho musela trhať zubami a každé sústo donekonečna prežúvať. V posvätnom meste Vaes Dothraku v tieni Matky hôr bolo zakázané používať oceľ, musela ho teda trhať zubami a nechtami. Žalúdok sa jej búril, no aj tak pokračovala, tvár mala celú od krvi, občas jej priam vytryskla na perách.

Kým jedla, khal Drogo stál nad ňou s tvárou tvrdou ako bronzový štít. Dlhý čierny vrkoč mal naolejovaný, až sa leskol. Do brady mal vpletené zlaté prstene, do vrkoča zasa zlaté zvončeky, pás mu obopínal ťažký opasok z hrubých zlatých medailónov, ale hruď mal nahú. Vždy keď mala pocit, že ju opúšťajú sily, pozrela naňho – pozerala a žula a prehĺtala, žula a prehĺtala, žula a prehĺtala. Ku koncu sa Dany zamarilo, že v jeho tmavých mandľových očiach zachytila záblesk pýchy, ale nebola si istá. Tvár iba zriedka odráža, čo khal cíti.

A konečne to mala za sebou. Keď prehltla posledný kus, mala úplne lepkavé líca aj prsty. Až potom sa znova pozrela na stareny, babice z dosh khaleenu.

„Khalakka dothrae mr’anha!“ predniesla svojou najlepšou dothračtinou. V mojom vnútri cvála princ! Túto vetu si nacvičovala celé dni so svojou slúžkou Jhiqui.

Najstaršia babica, vychudnutá hrbatá starena s jediným čiernym okom zdvihla ruku do vzduchu. „Khalakka dhotrae!“ zvrieskla. Princ cvála!

„Cvála!“ pridala sa ďalšia. „Rakh! Rakh! Rakh hai!“ volali spolu. Chlapec, chlapec, silný chlapec.

Zacengali zvončeky, akoby sa náhle rozospievali bronzové vtáčiky. Ozval sa hlboký ťahavý tón vojnového rohu. Stareny začali spievať. Pod poma­ľovanými koženými vestami sa im hojdali zoschnuté prsia, lesklé od oleja a potu. Eunuchovia, ktorí ich obsluhovali, hodili zväzky sušených bylín do veľkého bronzového ohrievadla a k mesiacu a hviezdam začali stúpať oblaky voňavého dymu. Dothrakovia verili, že hviezdy sú ohňové kone, veľká črieda, cválajúca nocou po oblohe.

Ako stúpal dym, pomaly doznieval spev a stará babica zavrela oko, aby lepšie videla do budúcnosti. Nastalo úplné ticho. Dany počula vzdialený spev vtákov, prskanie a praskot fakieľ, tichý špľachot vody v jazere. Dothra­kovia na ňu upierali čierne oči a čakali.

Khal Drogo položil ruku Dany na plece. Cítila, aké má napäté prsty. Dokonca aj mocný khal Drogo má obavy, keď dosh khaleen nazerá do vešteckého dymu. Slúžky za jej chrbtom sa chveli úzkosťou.

Konečne babica otvorila oko a zdvihla ruky. „Videla som jeho tvár a počula hromový dupot jeho kopýt,“ vyriekla tenkým kolísavým hlasom.

„Dupot jeho kopýt!“ opakovali ostatné.

„Cvála rýchlo ako vietor a za ním sa tiahne khalasar, kam až oko dovidí, mužov je v ňom neúrekom a v rukách sa im blyštia arakhy ako listy ostrice. Princ bude divoký ako búrka. Nepriatelia sa pred ním budú triasť, ich ženy budú roniť krvavé slzy a v žiali si budú trhať mäso z tela. Cinkot zvoncov v jeho vlasoch ho bude predchádzať a bledí muži v kamenných stanoch sa budú báť aj jeho mena.“ Starena sa triasla a pozrela na Dany, takmer ako keby mala strach. „Princ už cvála, a bude to žrebec, ktorý si osedlá svet.“

„Žrebec, ktorý si osedlá svet!“ zvolali diváci, ich hlasy sa rozliehali do noci.

Jednooká babica pozrela na Dany. „Ako sa bude volať žrebec, ktorý si osedlá svet?“

Dany sa postavila a odpovedala: „Bude sa volať Rhaego.“ Tie slová ju naučila Jhiqui. Rukami sa v ochrannom geste dotkla vypuklého bruška pod prsami, lebo Dothrakovia začali vyvolávať. „Rhaego!“ kričali. „Rhaego, Rhaego, Rhaego!“

To meno jej znelo v ušiach, aj keď ju khal Drogo vyvádzal z prístreška. Hneď za nimi vykročili jeho pokrvní jazdci. Procesia ich nasledovala na božiu cestu, širokú trávnatú cestu, čo sa ťahala stredom Vaes Dothraku, od konskej brány až po Matku hôr. Prvé kráčali babice z dosh khaleenu so svojimi eunuchmi a otrokmi. Niektoré sa vliekli na starých roztrasených nohách a podopierali sa dlhými vyrezávanými palicami, iné zasa kráčali hrdo ako páni koní. Každá z nich bola kedysi khaleesi. Keď im zomrel manžel a jeho miesto na čele jazdcov získal iný khal s novou khaleesi po boku, poslali ich sem, aby vládli obrovskému dothrackému národu. Aj tí najmocnejší khalovia sa skláňali pred múdrosťou a autoritou dosh khaleenu. Dany však behal mráz po chrbte, keď si uvedomila, že jedného dňa ju sem možno pošlú, hoci aj proti jej vôli.

Za múdrymi starenami kráčali ostatní: khal Ogo so synom, khalakka Fogo, khal Jommo s manželkami, poprední muži Drogovho khalasaru, Danine slúžky, khalovi sluhovia a otroci a ďalší. Zvončeky cengali a bubny udávali pôsobivý rytmus, ako kráčali po božej ceste. V tme pri ceste sa týčili ukradnutí hrdinovia a bohovia mŕtvych národov. Popri procesii utekali po tráve otroci s fakľami v rukách a veľkolepé monumenty ožívali v mihotavých plameňoch.

„Čo znamená meno Rhaego?“ opýtal sa cestou khal Drogo v spoločnom jazyku Siedmich kráľovstiev. Keď sa dalo, Dany ho trochu učila. Drogo chápal rýchlo, ak sa sústredil, no mal taký silný barbarský prízvuk, že ani ser Jorah, ani Viserys mu nerozumeli jediné slovo.

„Môj brat Rhaegar bol mocný bojovník, slnko a hviezdy môjho života,“ odpovedala mu. „Zomrel, keď som ešte nebola na svete. Ser Jorah hovorí, že vraj bol posledným drakom.“

Khal Drogo na ňu pozrel zo svojej výšky. Tvár mal ako medenú masku, no predsa sa jej zdalo, že pod dlhými čiernymi fúziskami, čo ťahala váha zlatých kruhov, zazrela náznak úsmevu. „To dobré meno, žena Dan Ares, luna môjho života,“ povedal.

Kráčali k jazeru, ktoré Dothrakovia nazývali Lono sveta, pokojnú hladinu lemovalo tŕstie. Jhiqui jej povedala, že pred tisíckami a tisíckami rokov sa z jeho hlbín vynoril prvý človek, ktorý vyšiel na chrbte prvého koňa.

Procesia čakala na trávnatom brehu, kým sa Dany vyzliekla a špinavé šaty zhodila na zem. Nahá opatrne vstupovala do vody. Irri tvrdila, že jazero je bezodné, no keď doň Dany vchádzala pomedzi vysokú trstinu, cítila me­dzi prstami na nohách mäkké bahno. Na pokojnej čiernej hladine sa vznášal mesiac, ktorý sa rozpadal a znova skladal, ako sa čerila voda. Na tele jej naskočila husia koža, keď jej chladivá voda stúpala po stehnách a dotkla sa jej štrbiny. Na rukách a okolo úst mala zaschnutú konskú krv. Dany zopla dlane, zdvihla posvätnú vodu nad hlavu a očistila seba aj dieťa vo svojom lone, zatiaľ čo sa khal a ostatní prizerali. Počula, ako si stareny z dosh khaleenu čosi mrmlú, a rozmýšľala, o čom sa asi rozprávajú.

Keď rozochvená a mokrá vystúpila z jazera, pribehla k nej slúžka Do­reah s rúchom z maľovaného hodvábu, ale khal Drogo ju mávnutím ruky poslal preč. Spokojne si prezeral jej naliate prsia a krivku brucha a Dany si všimla, ako sa mu v jazdeckých nohaviciach pod ťažkým opaskom zo zlatých medailónov rysuje jeho mužnosť. Podišla k nemu a pomohla mu rozviazať šnúrky na nohaviciach. Potom ju jej mocný khal chytil za stehná a zdvihol do vzduchu, akoby bola malé dieťa. Zvončeky vo vlasoch mu jemne cingali.

Dany ho objala okolo pliec, pritisla si tvár na jeho krk a on do nej vstúpil. Tri rýchle pohyby, a bolo po všetkom. „Žrebec, ktorý si osedlá svet,“ šepol Drogo zastreným hlasom. Z rúk mu stále cítila konskú krv. Vo chvíli uspokojenia ju silno uhryzol do krku, a keď ju od seba odtiahol, cítila v sebe jeho semeno, stekalo jej po vnútornej strane stehien. Až potom ju moh­la Doreah zahaliť do navoňaného hodvábu a Irri jej obula mäkké sandále.

Khal Drogo si zaviazal nohavice, vydal rozkaz a na breh jazera priviedli kone. Cohollo mal tú česť pomôcť khaleesi vysadnúť na jej striebornú kobylu. Drogo popchol svojho žrebca a vyrazil po božej ceste pod mesiacom a hviezdami. Dany s ním na svojej striebornej kobylke poľahky držala krok.

Hodvábna plachta, čo zvyčajne zakrývala sieň khala Droga, bola dnes v noci zhrnutá, a tak ich dovnútra nasledoval aj mesiac. Z obrovských ohnísk obložených kameňmi šľahali plamene až do výšky desiatich stôp. Vo vzduchu sa vznášala ťažká vôňa opekaného mäsa a kvaseného kobylieho mlieka. Keď vošli, sieň bola plná ľudí a hluku, na vankúšoch sa rozvaľovali tí, ktorým hodnosť či meno neumožnili účasť na obrade. Všetky oči sa upie­rali na Dany, ktorá sa niesla cez oblúkový vchod a ďalej stredovou uličkou. Dothrakovia výkrikmi oceňovali jej brucho a prsia a pozdravovali život v jej lone. Nerozumela všetkému, čo volali, ale jednu vetu rozoznala zreteľ­ne. „Žrebec, ktorý si osedlá svet,“ počula volanie tisícky hlasov.

Do noci sa niesol rytmus bubnov a trúbenie rohov. Na nízkych stoloch tancovali polonahé ženy medzi kusmi pečeného mäsa a misami so slivkami, datľami a granátovými jablkami. Veľa mužov sa opilo z kvaseného kobylieho mlieka, no Dany vedela, že dnes večer nikto neskríži arakhy, nie tu, v posvätnom meste, kde boli takéto zbrane a krviprelievanie zakázané.

Khal Drogo zosadol a zaujal svoje miesto pri vysokej lavici. Khal Jommo a khal Ogo, ktorí boli práve vo Vaes Dothraku so svojimi khalasarmi, dostali čestné miesta po Drogovej pravici a ľavici. Pokrvní jazdci troch khalov sedeli pod nimi a o kúsok ďalej sedeli štyri manželky khala Jomma.

Dany zostúpila zo striebornej kobylky a podala uzdu jednému otrokovi. Keď jej Doreah a Irri napravili vankúše, pátrala pohľadom po svojom bratovi. Aj v takejto preplnenej sieni by mal byť Viserys so svojou bledou pokožkou, striebristými vlasmi a v žobráckych handrách nápadný, ale nikde ho nevidela.

Rozhliadala sa po obsadených stoloch pri stenách, kde sedeli na ob­dratých kobercoch a spľasnutých vankúšoch okolo nízkych stolov muži, ktorých vrkoče boli ešte kratšie ako ich mužnosť, ale všetky tváre, čo tam videla, mali čierne oči a medenú pokožku. Uprostred siene zazrela sera Joraha, sedel pri strednom ohnisku. To bolo úctyhodné miesto, takmer vysoká pocta – Dothrakovia si vážili, ako šikovne rytier narába s mečom. Dany poslala Jhiqui, aby ho priviedla k jej stolu. Mormont zaraz prišiel a pokľakol pred ňou na koleno. „Khaleesi,“ povedal, „počúvam vaše rozkazy.“

Potľapkala po vankúši z konskej srsti vedľa seba. „Posaďte sa a porozprávajte sa so mnou.“

„Bude mi cťou.“ Rytier sa usadil so skríženými nohami na vankúši. Pred neho si kľakla otrokyňa a ponúkla mu zrelé figy na drevenej tácni. Ser Jorah si jednu zobral a odhryzol si polovicu.

„Kde je môj brat?“ opýtala sa Dany. „Už tu mal byť, mal prísť na hos­tinu.“

„Videl som jeho výsosť dnes ráno,“ odvetil. „Povedal mi, že ide na západný trh po nejaké víno.“

„Víno?“ opýtala sa pochybovačne Dany. Vedela, že Viserys neznáša chuť kvaseného kobylieho mlieka, ktoré pijú Dothrakovia, a tieto dni trávil veľa času na bazári a pil s kupcami, čo prišli s veľkými karavánami z východu a zo západu. Zdalo sa, že ich spoločnosť je mu milšia ako tá jej.

„Víno,“ potvrdil ser Jorah, „a napadlo mu, že by si vybudoval vojsko zo žoldnierov, čo strážia karavány.“ Slúžka pred neho postavila mäsový piroh a on sa doňho pustil oboma rukami.

„Je to múdre?“ opýtala sa. „Nemá žiadne zlato, aby im zaplatil. Čo ak ho zradia?“ Strážcov karaván sotva zaujímala nejaká česť a Samozvanec v Kráľovom prístave by dobre zaplatil za hlavu jej brata. „Mali ste ísť s ním, aby ste naňho dali pozor. Ste jeho prísažný rytier.“

„Sme predsa vo Vaes Dothraku,“ pripomenul jej. „Nikto tu nesmie nosiť ostrú zbraň ani preliať ľudskú krv.“

„No aj tak tu ľudia zomierajú,“ namietla. „Jhogo mi to povedal. Niektorí kupci majú so sebou eunuchov, obrovských chlapov, ktorí zaškrtia zlodejov hodvábnou šatkou. Tak neprelejú krv a nerozhnevajú bohov.“

„Potom len dúfajme, že váš brat má dosť rozumu a nič neukradne.“ Ser Jorah si chrbtom dlane utrel ústa od masti a naklonil sa ponad stôl. „Mal v pláne zobrať si vaše dračie vajcia, ale varoval som ho, že mu odtnem ruku, ak sa ich čo i len dotkne.“

Dany bola taká šokovaná, že chvíľu nenachádzala slová. „Moje vajcia… ale veď tie sú moje, dal mi ich magister Illyrio ako svadobný dar, prečo by ich Viserys chcel… Sú to len kamene…“

„To isté sa dá povedať aj o rubínoch, diamantoch a ohnivých opáloch, princezná… a dračie vajcia sú ešte oveľa vzácnejšie. Kupci, s ktorými pije, by predali svoju mužnosť za jediný taký kameň, a za všetky tri by si mohol Viserys kúpiť toľko žoldnierov, koľko by len chcel.“

Dany o tom nevedela, nič také ani len netušila. „V tom prípade… by si ich mohol zobrať. Nemusí kradnúť. Stačilo sa spýtať. Je môj brat… a môj skutočný kráľ.“

„Je váš brat,“ súhlasil ser Jorah.

„Nerozumiete mi, pane,“ povedala. „Moja matka zomrela pri mojom pôrode a môj otec a brat Rhaegar ešte predtým. Nevedela by som, ani len ako sa volali, keby som nemala Viserysa, ten mi všetko povedal. On jediný mi zostal. Jediný. Je všetko, čo mám.“

„Tak to bolo predtým,“ namietol ser Jorah. „Ale už nie je, khaleesi. Teraz patríte k Dothrakom. Vo vašom lone cvála žrebec, ktorý si osedlá svet.“ Zdvihol pohár a otrokyňa mu doň naliala hrudkovité kvasené kobylie mlie­ko, ktoré kyslasto páchlo.

Dany ju poslala preč. Už len z toho zápachu ju napínalo a nechcela riskovať, že vyvráti konské srdce, ktoré zjedla s takou námahou. „Čo to vlastne znamená?“ opýtala sa. „Aký žrebec? Všetci to vykrikujú, ale ja tomu nerozumiem.“

„Žrebec je khal všetkých khalov, ktorého predpovedalo proroctvo, dieťa. Zjednotí Dothrakov do jedného khalasaru a povedie ich až na koniec sveta, tak sa aspoň hovorí. Všetci ľudia na svete budú jeho črieda.“

„Ach,“ hlesla Deny. Uhladila si šaty na vzdúvajúcom sa bruchu. „Dala som mu meno Rhaego.“

„Z toho mena stuhne Samozvancovi krv v žilách.“

Zrazu ju Doreah poťahala za rukáv. „Pani,“ šepkala naliehavo, „váš brat…“

Dany sa pozrela na druhý koniec siene bez strechy a zbadala ho, ako mieri priamo k nej. Z jeho tackavého kroku hneď vedela, že našiel víno… a s ním aj akúsi pochybnú odvahu.

Na sebe mal odev z ufúľaného šarlátového hodvábu, plášť a rukavice z čier­neho zamatu, vyblednuté od slnka. Čižmy mal suché a popraskané, strieborné vlasy matné a pochlpené. Na páse sa mu pohojdával dlhý meč v koženej pošve. Keď prechádzal popri Dothrakoch, upierali pohľad na jeho meč a Dany začula nadávky, vyhrážky a rozčúlené mrmlanie, dvíhali sa okolo nej ako príliv. Hudba doznela s nervóznym zabubnovaním.

Srdce jej stisla hrôza. „Choďte za ním,“ vyslala sera Joraha. „Zastavte ho. Priveďte ho sem. Povedzte mu, že si môže zobrať dračie vajcia, ak chce.“ Rytier sa rýchlo postavil.

„Kde je moja sestra?“ zvolal Viserys pripitým hlasom. „Prišiel som na jej oslavu. Ako sa opovažujete jesť bezo mňa? Nikto nesmie jesť skôr ako kráľ. Kde je? Pred drakom sa tá pobehlica neskryje.“

Zastal pri najväčšom ohnisku a obzeral si tváre Dothrakov. V sieni bolo päťtisíc mužov, ale len zopár z nich poznalo spoločný jazyk. No aj keď nerozumeli jeho slovám, stačil im jeden pohľad, a každý hneď vedel, že je opitý.

Ser Jorah k nemu rýchlo pristúpil, šepol mu čosi do ucha a chytil ho za rameno, ale Viserys sa mu vytrhol. „Nikto sa bez dovolenia nebude dotýkať draka.“

Dany sa s obavami obzrela na vysokú lavicu. Khal Drogo práve niečo hovoril khalom, čo sedeli vedľa neho. Khal Jommo sa uškrnul a khal Ogo sa zarehotal.

Keď sa ozval smiech, Viserys zdvihol zrak. „Khal Drogo,“ povedal zastreným hlasom takmer zdvorilo. „Prišiel som na hostinu.“ Odtackal sa od sera Joraha a išiel si prisadnúť k trom khalom na vysokej lavici.

Khal Drogo sa postavil, vyštekol zopár slov v dothračtine tak rýchlo, že mu Dany nerozumela, a ukázal prstom. „Khal Drogo hovorí, že vaše miesto nie je na vysokej lavici,“ prekladal ser Jorah jej bratovi. „Khal Drogo hovorí, že vaše miesto je tamto.“

Viserys sa pozrel, kam khal ukazuje. V zadnej časti dlhej siene sedeli v kúte pri stene tí najnižší z najnižších, v takom temnom tieni, aby ich lepší ľudia ani nevideli – neskúsení chlapci z podradných rodov, starci zo zastretým pohľadom a stuhnutými kĺbmi, chromí a slabí na duchu. Ďaleko od mäsa a ešte ďalej od čestného postavenia. „To nie je miesto pre kráľa,“ vyhlásil jej brat.

„Tam miesto,“ povedal khal Drogo v spoločnom jazyku, ktorý ho uči­la Dany, „pre Kráľa s otlakmi.“ Tleskol. „Vozík. Prines vozík pre khal Rhaggat!“

Päťtisíc Dothrakov spustilo posmešný pokrik. Ser Jorah stál vedľa Viserysa, reval mu niečo do ucha, ale v sieni bol taký hurhaj, že Dany vôbec nepočula, čo hovorí. Jej brat tiež niečo zrúkol a začali sa biť, až kým ho Mormont nezhodil na zem.

Viserys vytiahol meč.

Oceľ nadobudla v žiare ohnísk desivú červenú farbu. „Preč odo mňa!“ zasy­čal Viserys. Ser Jorah o krok cúvol a jej brat sa ťarbavo zviechal na nohy. Zamával nad hlavou mečom, čo mu požičal magister Illyrio, aby vyzeral kráľovskejšie. Dothrakovia naňho hulákali zo všetkých strán a škaredo mu nadávali.

Dany zhrozene skríkla. Dobre vedela, čo tu znamená vytasený meč, aj keď jej brat očividne nie.

Na jej výkrik Viserys otočil hlavu, a až teraz si ju všimol. „Tam je,“ povedal s úsmevom. Vykročil k nej a rozháňal sa mečom, ako keby sa prebíjal cez zástupy nepriateľov, hoci sa mu nikto nepokúsil postaviť do cesty.

„Ten meč… to nesmieš,“ prosila ho. „Prosím ťa, Viserys. To je zakázané. Odlož meč a poď si sadnúť ku mne. Je tu jedlo, pitie… Chceš dračie vajcia? Môžeš si ich zobrať, len odhoď ten meč.“

„Robte, čo vám hovorí, vy hlupák,“ kričal naňho ser Jorah, „skôr než nás všetkých zabijú.“

Viserys sa rozosmial. „Nemôžu nás zabiť. Nemôžu prelievať krv vo svojom svätom meste… ale ja môžem.“ Položil hrot meča Daenerys medzi prsia a kĺzal ním nadol po vypuklom bruchu. „Chcem to, po čo som sem prišiel,“ povedal jej. „Chcem korunu, ktorú mi sľuboval. Kúpil si ťa, ale ešte za teba nezaplatil. Povedz mu, že chcem, na čom sme sa dohodli, inak si ťa vezmem naspäť. Teba aj vajcia. Môže si nechať svoje prekliate žriebä. Vyrežem z teba toho bastarda a dám mu ho.“ Zatlačil jej cez šaty hrot meča do pupka. Všimla si, že plače, plače a smeje sa zároveň, tento muž, ktorý bol kedysi jej bratom.

Akoby z veľkej diaľky Dany počula, ako jej slúžka Jhiqui vystrašene fňuká a prosí, že sa neodváži prekladať, lebo ju khal dá priviazať za koňa a nechá vláčiť až k Matke hôr. Objala dievča rukou. „Neboj sa,“ upokojovala ju. „Ja mu to poviem.“

Nevedela, či jej na to vystačia slová, no keď skončila, khal Drogo čosi rázne povedal po dothracky a ona sa dovtípila, že rozumel. Slnko jej života zostúpil z vysokej lavice. „Čo povedal?“ opýtal sa muž, ktorý býval jej bratom, a strhol sa.

V sieni nastalo také ticho, že počula zvončeky vo vrkoči khala Droga, jemne mu cinkali pri každom kroku. Za ním kráčali jeho pokrvní jazdci ako tri medené tiene. Daenerys premkol chlad. „Povedal, že dostaneš nádhernú zlatú korunu, pred ktorou sa budú všetci triasť.“

Viserys sa usmial a spustil ruku s mečom. To bolo na všetkom najsmutnejšie, aj neskôr jej z toho trhalo srdce – ako sa usmial. „Nič viac som nechcel,“ povedal. „Len to, čo si mi sľúbil.“

Keď k nej prišel slnko jej života, Dany ho objala rukou okolo pása. Khal vyriekol jedno slovo a jeho pokrvní jazdci vyrazili vpred. Qotho schytil muža, ktorý bol kedysi jej bratom, za ruky. Haggo mu skrútil zápästie svojimi obrovskými labami. Cohollo mu vytiahol meč z ochabnutých prstov. Viserysovi stále nebolo jasné, o čo ide. „Nie,“ kričal, „nedotýkajte sa ma, ja som drak, drak, a budem korunovaný!“

Khal Drogo si odopol opasok. Medailóny boli z čistého zlata, boli to masívne ozdoby, veľké ako mužská dlaň. Vydal rozkaz. Otroci kuchári odtiahli z ohniska obrovský kotol, vyliali z neho guláš na zem a znova ho posta­vili nad oheň. Drogo doň hodil svoj opasok a s prázdnou tvárou sledoval, ako medailóny sčerveneli a začali strácať tvar. V ónyxových očiach mu tanco­vali plamene. Otrok mu podal hrubé palčiaky z konskej srsti, on si ich navliekol a nikomu nevenoval jediný pohľad.

Viserys začal jačať ako všetci zbabelci, keď hľadia smrti do očí. Kopal a metal sa, kňučal ako pes a fňukal ako malé dieťa, ale Dothrakovia ho pevne držali. Ser Jorah sa dostal až k Dany. Položil jej ruku na plece. „Odvráťte tvár, princezná moja, prosím vás.“

„Nie.“ V ochrannom geste si zložila ruky na vydutom bruchu.

Nakoniec Viserys pozrel na ňu. „Sestra, prosím ťa… Dany, povedz im… povedz, aby… sestrička…“

Keď sa zlato takmer roztopilo a začínalo sa roztekať, načiahol sa Drogo do plameňov a zdvihol kotol. „Koruna!“ zreval. „Na. Koruna pre Kráľa na voze!“ A vylial obsah kotla na hlavu mužovi, ktorý bol kedysi jej bratom.

Zvuk, čo sa vydral z hrdla Viserysa Targaryena, keď mu hrôzostrašná prilba zakryla tvár, akoby ani nevyšiel z ľudských úst. Bezhlavo kopal nohami do hlinenej podlahy, čoraz pomalšie, až prestal. Husté pramienky roztopeného zlata mu kvapkali na prsia a zo šarlátového hodvábu sa začalo dymiť… no nebola preliata ani kvapka krvi.

On nebol žiadny drak, pomyslela si Dany s nečakaným pokojom. Draka predsa oheň nemôže zabiť.





EDDARD


Prechádzal sa podzemnými hrobkami v Zimovrese ako už tisíckrát predtým. Zimní králi ho pozorovali ľadovými očami a pravlky pri ich nohách otáčali veľké kamenné hlavy a vrčali. Napokon prišiel k hrobu, v ktorom odpočíval jeho otec s Brandonom a Lyannou po boku. „Sľúb mi to, Ned,“ šepla Lyannina socha. Na hlave mala veniec z belasých ruží a z očí jej tiekla krv.

Eddard Stark sa prudko posadil, srdce mu splašene bilo, prikrývky na pos­teli mal zhúžvané. V izbe bola tma ako vo vreci a ktosi búchal na dvere. „Lord Eddard!“ volal.

„Hneď.“ Oťapený a nahý sa potkýnal k dverám. Keď otvoril, uvidel Tomarda so zdvihnutou päsťou a Cayna s fakľou v ruke. Medzi nimi stál kráľov komorník.

Bezvýraznú tvár akoby mal vytesanú z kameňa. „Lord pobočník,“ oslo­-vil Neda monotónnym hlasom. „Jeho veličenstvo kráľ vás volá k sebe. Okamžite.“

Robert sa teda vrátil z poľovačky. Už bolo načase. „Dajte mi chvíľku, nech sa oblečiem.“ Ned nechal mužov čakať pred dverami. Cayn mu pomohol s obliekaním – vzal si bielu plátennú tuniku a sivý plášť, nohavice, ktoré boli rozstrihnuté, aby sa do nich vošla obviazaná noha, odznak svojho úradu a napokon opasok z ťažkých strieborných ôk. Za pás si zastokol valýrsku dýku.

V Červenej bašte bola tma a ticho, keď ho Cayn a Tomard viedli cez vnútorné nádvorie. Dorastajúci mesiac visel nízko nad hradbami, na ktorých zbadal strážcu v zlatom plášti na obchôdzke.

Kráľovské komnaty sa nachádzali v Maegorovej pevnosti, masívnej štvorhrannej stavbe, učupenej v srdci Červenej bašty za múrmi širokými dvanásť stôp a suchou priekopou plnou železných bodcov – hrad v hrade. Na druhej strane mosta stál na stráži ser Boros Blount, jeho biele brnenie pôsobilo v mesačnom svetle mátožne. Vnútri prešiel Eddard okolo ďalších dvoch členov Kráľovskej gardy – ser Preston Greenfield stál na úpätí schodiska a ser Barristan Selmy strážil dvere kráľovskej spálne. Traja muži v bie­lych plášťoch, pomyslel si Ned a zamrazilo ho. Ser Barristan bol v tvári bledý ako stena. Nedovi stačil jediný pohľad naňho, a vedel, že sa deje niečo veľ­mi zlé. Kráľovský komorník otvoril dvere. „Lord Eddard Stark, pobočník kráľa,“ oznámil.

„Priveďte ho,“ ozval sa Robert čudne dutým hlasom.

V oboch kozuboch na protiľahlých koncoch komnaty blčal oheň a napĺňal izbu nevľúdnou červenou žiarou. Bolo tam zadúšajúce teplo. Robert ležal na posteli s baldachýnom. Po jeho boku sedel veľmajster Pycelle a pred zatvorenými oknami sa znepokojene prechádzal lord Renly. Po komnate pobiehali sluhovia, prikladali na oheň a varili víno. Cersei Lannisterová se­dela na kraji postele pri manželovi. Bola strapatá, akoby sa práve zobudila, ale oči nemala ani trochu ospanlivé. Sledovali Neda, keď ho Tomard s Caynom viedli cez izbu. Pohyboval sa veľmi pomaly, akoby sa ešte celkom neprebral.

Kráľ mal dosiaľ obuté čižmy, trčali mu spod prikrývky, a Ned si na nich všimol zaschnuté blato a trávu. Na zemi ležal rozrezaný zelený doublet, pokrytý červenohnedými škvrnami. V izbe bolo cítiť dym, krv a smrť.

„Ned,“ šepol kráľ, keď ho zbadal. Tvár mal bielu ako stena. „Poď… sem.“

Jeho muži ho priviedli bližšie. Ned sa pridržal stĺpika postele. Pozrel na Roberta a vedel, že sa stalo niečo veľmi zlé. „Čo sa…?“ vyjachtal so stiahnutým hrdlom.

„Diviak.“ Lord Renly mal ešte stále na sebe zelený poľovnícky odev a plášť celý od krvi.

„Diabol,“ zachripel kráľ. „Moja vina. Priveľa vína, nech ma parom berie! Netrafil som ho.“

„A kde ste boli vy ostatní?“ osopil sa Ned na lorda Renlyho. „Kde bol ser Barristan a Kráľovská garda?“

Renly skrivil ústa. „Môj brat prikázal, aby sme sa držali bokom a prenechali kanca jemu.“

Eddard Stark nadvihol prikrývku.

Spravili, čo mohli, aby ho pozašívali, ale to nestačilo. Ten kanec musel byť hrôzostrašný. Rozpáral kráľa klami od rozkroku až po prsia. Vínové obklady, čo mu prikladal veľmajster Pycelle, boli nasiaknuté krvou a z rany sa šíril príšerný zápach. Nedovi sa zdvihol žalúdok. Pustil prikrývku.

„Smrdí to,“ poznamenal vecne Robert. „Je to pach smrti, nemysli si, že ho necítim. Ten sviniar ma pekne doriadil, čo? Ale… vrátil som mu to, Ned.“ Kráľov úsmev bol rovnako hrozivý ako jeho zranenie, zuby mal červené od krvi. „Bodol som ho nožom rovno do oka. Len sa ich spýtaj. No spýtaj sa.“

„Je to tak,“ zamrmlal lord Renly. „Zviera sme priniesli sem, na bratov rozkaz.“

„Na hostinu,“ šepol Robert. „Teraz nás nechajte. Všetci. Musím sa porozprávať s Nedom.“

„Robert, drahý môj…“ spustila Cersei.

„Povedal som všetci,“ zahrmel Robert s náznakom niekdajšej prudkosti. „Vari si nerozumela, žena?“

Cersei si podkasala sukne, pozbierala dôstojnosť a pobrala sa k dverám. Lord Renly a ostatní ju nasledovali. Len veľmajster Pycelle sa nepohol a roztrasenými rukami podával kráľovi pohár s hustým bielym nápojom. „Makovicový odvar, vaša výsosť,“ povedal. „Napite sa. Aby sa vám uľavilo od bolesti.“

Robert mu spakruky vyrazil pohár z dlane. „Choďte už. Zakrátko sa vyspím dosť, vy starý mamľas. Practe sa.“

Veľmajster Pycelle ublížene pozrel na Neda a odšuchtal sa k dverám.

„Doparoma, Robert,“ povedal Ned, len čo osameli. V nohe mu tak pulzovalo, že od bolesti skoro nevidel. Alebo že by mu zrak zastieral zármutok? Prisadol si na posteľ k priateľovi. „Prečo musíš byť vždy taký tvrdohlavý?“

„Ale, Ned, choď do pekiel,“ odvrkol zachrípnuto kráľ. „Zabil som tú sviňu, či nie?“ Pozrel na Neda a do očí mu padol prameň strapatých čiernych vlasov. „S tebou som mal spraviť to isté. Nedáš mi pokoj ani na poľovačke. Prišiel ser Robar. Kvôli Gregorovej hlave. Hnusná predstava. Psovi som nič nepovedal. Nech ho Cersei prekvapí.“ Rozosmial sa a potom zafučal, keď ho zachvátila silná bolesť. „Bohovia, zľutujte sa,“ mumlal, premáhal muky. „To dievča. Daenerys. Je len dieťa, mal si pravdu… to preto, za ňu… poslali bohovia toho kanca… Poslali ho, aby ma potrestal…“ Kráľ zakašľal a vypľul krv. „Zle, bolo to zle, je to… len decko… Varys, Malíček, ešte aj môj brat… nanič… nikto mi nepovedal nie, len ty, Ned… len ty…“ V bolestiach zdvihol zoslabnutú ruku. „Papier a atrament. Tam, na stole. Píš, čo ti po­viem.“

Ned si narovnal papier na kolene a zobral si pero. „Ako rozkážeš, výsosť.“

„Toto je posledná vôľa a posledné slová Roberta z rodu Baratheonovcov, prvého toho mena, kráľa Andalov a tak ďalej – pripíš tam tie prekliate tituly, veď to poznáš. Týmto ustanovujem Eddarda z rodu Starkovcov, pána Zimovresu a pravú ruku kráľa, za regenta a ochrancu ríše po mojej… po mojej smrti… aby vládol namiesto… namiesto mňa, až kým môj syn Joffrey nedosiahne správny vek…“

„Robert…“ Joffrey nie je tvoj syn, dralo sa mu na jazyk, ale slová sa mu zasekli v hrdle. Na Robertovej tvári bolo vidieť, ako trpí, nemohol mu ublížiť ešte väčšmi. A tak Ned sklonil hlavu a písal, ale vždy, keď kráľ povedal ,môj syn Joffrey‘, napísal ,môj dedič‘. Nemal z toho podvodu dobrý pocit. Ako len klameme z lásky, pomyslel si. Kiež mi bohovia odpustia. „Čo mám ešte povedať?“

„Povedz… čo bude treba. Chrániť a brániť, za bohov starých aj nových, veď to všetko vieš. Píš. Podpíšem to. Keď zomriem, dáš to rade.“

„Robert,“ zachripel Ned hlasom plným smútku, „toto mi nerob. Nezo­mie­raj. Ríša ťa potrebuje.“

Robert ho chytil za ruku a silno ju stisol. „Ty… nevieš klamať, Ned Stark,“ povedal ubolene. „Ríša… ríša dobre vie… aký som bol nanič kráľ. Hrozný ako Aerys, bohovia, zľutujte sa.“

„Nie,“ povedal Ned zomierajúcemu priateľovi, „nebol si taký hrozný ako Aerys, veličenstvo. Ani zďaleka.“

Robert sa zmohol na chabý krvavý úsmev. „Ale aspoň budú hovoriť… že toto posledné… že toto som spravil správne. Ty ma nesklameš. Teraz budeš vládnuť ty. Budeš to nenávidieť ešte väčšmi ako ja… ale pôjde ti to. Už si dopísal?“

„Áno, výsosť.“ Ned podal Robertovi papier. Kráľ načarbal naslepo podpis a zababral papier krvou. „K pečati treba svedkov.“

„Toho diviaka podávajte na mojom kare,“ zachrčal Robert. „S jablkom v rypáku a upečeného pekne dochrumkava. Zjedzte tú sviňu. Aj keby ti nešla dolu krkom. Sľúb mi to, Ned.“

„Sľubujem.“ Sľúb mi to, Ned, vrátil sa mu znova Lyannin hlas.

„To dievča,“ povedal kráľ. „Daenerys. Nech žije. Ak môžeš, ak ešte… nie je neskoro… povedz im… Varysovi, Malíčkovi… aby ju nezabili. A pomôž môjmu synovi, Ned. Nech je… lepší ako ja.“ Mykol sa. „Bohovia, zľutujte sa.“

„Zľutujú sa, priateľ môj,“ povedal Ned. „Zľutujú.“

Kráľ zavrel oči, zdalo sa, že odpočíva. „Zabilo ma prasa,“ zamrmlal. „Mal by som sa rehotať, ale strašne to bolí.“

Ned sa nesmial. „Mám ich zavolať naspäť?“

Robert nevládne prikývol. „Ako chceš. Bohovia, prečo je tu taká zima?“

Prihnali sa sluhovia a začali prikladať na oheň. Kráľovná odišla, čo bola aspoň malá úľava. Ak má Cersei štipku zdravého rozumu, zoberie deti a utečie, skôr než sa rozvidnie, pomyslel si Ned. Aj tak tu už zostala pridlho.

Kráľovi Robertovi očividne nechýbala. Požiadal svojho brata Renlyho a veľmajstra Pycella, aby svedčili, keď vtlačil pečať do horúceho žltého vosku, čo Ned kvapol na list. „A teraz mi dajte niečo od bolesti a nechajte ma zomrieť.“

Veľmajster Pycelle mu napochytro namiešal čerstvý makovicový odvar. Tentoraz kráľ vypil všetko. Odhodil prázdny pohár a na čiernej brade mu zostali husté biele kvapky. „Bude sa mi snívať?“

Odpovedal mu Ned. „Bude, pán môj.“

„Dobre,“ prikývol s úsmevom. „Pozdravím od teba Lyannu, Ned. Postaraj sa mi o deti.“

Pri tých slovách Nedovi bolestivo skrútilo žalúdok. Na chvíľu ostal úplne bezradný. Nevedel sa prinútiť klamať. Vtom si spomenul na ľavobočkov: na malú Barru pri matkinom prsníku, Myu v Údolí, Gendryho v kováčskej dielni a na ďalších. „Budem… chrániť tvoje deti ako svoje vlastné,“ povedal pomaly.

Robert prikývol a zatvoril oči. Ned sa pozeral, ako jeho starý pria­teľ klesol do vankúšov, keď mu makovicový odvar zahnal bolesť z tváre. Zaspal.

Ozval sa jemný cinkot ťažkej reťaze a veľmajster Pycelle pristúpil k Nedovi. „Spravím, čo bude v mojich silách, pane, ale tkanivo odumiera. Trvalo im dva dni, kým ho sem priviezli. Keď som sa k nemu dostal, bolo už neskoro. Môžem mu uľaviť v jeho utrpení, ale vyliečiť ho môžu len bohovia.“

„Koľko má času?“ opýtal sa Ned.

„Vlastne mal byť už mŕtvy. Ešte som nevidel, aby sa niekto takto zaťato držal pri živote.“

„Môj brat bol vždy silný,“ ozval sa lord Renly. „Možno nie najmúdrejší, ale silný bol.“ V spálni bolo neznesiteľné teplo a Renlymu vyrazil pot na čele. Ako tam stál, vyzeral ani Robertov duch – mladý, tmavý a krásny. „Toho kanca zabil. Vyliezli mu vnútornosti z tela, ale aj tak ho dostal,“ povedal nechápavo.

„Robert by nikdy neodišiel z boja, kým je jeho protivník na nohách,“ odvetil Ned.

Pred dverami stále stál ser Barristan Selmy a strážil schodisko vo veži. „Majster Pycelle podal Robertovi makovicový odvar,“ oznámil mu Ned. „Nech ho nikto neruší bez môjho dovolenia.“

„Ako rozkážete, pane.“ Ser Barristan vyzeral strašne staro. „Nesplnil som svoje posvätné poslanie.“

„Ani ten najvernejší rytier neochráni svojho pána pred ním samým,“ povedal Ned. „Robert miloval poľovačky na diviaky. Sám som videl, ako ich dostal aspoň tisíc.“ Stál vždy pevne rozkročený na mieste, ani sa nepohol, v rukách dlhú kopiju, a keď kanec vyrazil do útoku, nadával mu a čakal do poslednej chvíle, až kým zviera nebolo takmer na ňom, a potom ho mocným krutým výpadom zabil. „Nikto nemohol vedieť, že práve tento mu prinesie smrť.“

„Je od vás milé, že to hovoríte, lord Eddard.“

„Povedal to sám kráľ. Podľa neho za to mohlo víno.“

Bielovlasý rytier unavene prikývol. „Jeho výsosť sa ledva držala v sed­le, keď sme vydurili kanca z brlohu, no prikázala nám, aby sme ho ne­cha­li tak.“

„Tak mi napadá, ser Barristan,“ zamiešal sa tichým hlasom Varys, „kto dal kráľovi to víno?“

Ned vôbec nepostrehol, kedy sa k nim eunuch priblížil, ale keď sa obrátil, už tam stál. Mal na sebe čierny zamatový háv, ktorým zametal zem, a čerstvo napudrovanú tvár.

„Bolo to víno z kráľovho mecha,“ poznamenal ser Barristan.

„Mal len jeden mech? Na poľovačke predsa človek hneď vysmädne.“

„Nerátal som ich. Určite viac ako jeden. Jeho panoš mu priniesol ďalší, zakaždým keď oň kráľ požiadal.“

„Príčinlivý chlapec,“ povedal Varys. „Postaral sa, aby jeho výsosti nechýbalo občerstvenie.“

Nedovi naplnila ústa horká pachuť. Spomenul si na dvoch plavovlasých chlapcov, ktorých Robert poslal po rozťahovač hrudného plátu. V ten večer na hostine o tom kráľ všetkým rozprával a smial sa, až sa prehýbal. „Ktorý panoš?“

„Ten starší,“ odpovedal ser Barristan. „Lancel.“

„Toho chlapca dobre poznám,“ povedal Varys. „Oddaný mladík, syn sera Kevana Lannistera, synovec lorda Tywina a bratanec kráľovnej. Dúfam, že si to ten milý chlapec nedáva za vinu. Mladí sú vo svojej detskej nevinnosti veľmi zraniteľní, ako si sám dobre spomínam.“

Aj Varys bol určite kedysi mladý. Ned však pochyboval, že bol niekedy nevinný. „Keď je už reč o deťoch, Robert zmenil názor na Daenerys Tar­garyenovú. Chcem, aby ste zrušili všetko, čo ste v tejto veci podnikli. Okamžite.“

„Beda,“ odvetil Varys. „Aj okamžite už môže byť neskoro. Obávam sa, že vtáci už odleteli. Ale urobím, čo sa bude dať, pane. S dovolením.“ Uklonil sa, a vzápätí už jeho ľahké topánky s mäkkou podrážkou šuchotali na kamenných schodoch.

Cayn a Tomard pomáhali Nedovi cez most, keď z Maegorovej pevnosti vyšiel Renly. „Lord Eddard,“ zavolal na Neda, „na chvíľku, ak môžete!“

Ned zastal. „Nech sa páči.“

Renly k nemu pristúpil. „Pošlite svojich mužov preč.“ Stretli sa v polovici mosta, pod nimi sa ťahala suchá priekopa. Mesačný svit postriebril hrozivé ostrie bodcov, čo trčali z dna.

Ned kývol rukou. Tomard s Cyanom sa s úklonom vzdialili. Lord Renly ostražito pozrel na sera Borosa na druhom konci mosta a na sera Prestona vo dverách za nimi. „Ten list.“ Naklonil sa bližšie. „Ide o regentstvo? Vymenoval vás môj brat za ochrancu?“ Ned neodpovedal. „Pane, v osobnej stráži mám tridsať mužov a okrem toho ďalších priateľov, rytierov aj lordov. Dajte mi hodinu, a ja vám dám k dispozícii sto mužov.“

„A čo by som robil so stovkou mužov, pane?“

„Udreli by ste! Teraz, keď celý hrad spí.“ Renly sa znova obzrel na sera Borosa a stíšil hlas do naliehavého šepotu. „Musíme dostať Joffreyho od matky a zmocniť sa ho. Môžete byť ochranca, ale ten, kto má kráľa, má aj kráľovstvo. Mali by sme zobrať aj Myrcellu a Tommena. Keď budeme mať deti, Cersei sa nám neopováži vzdorovať. Rada vás potvrdí na poste ochrancu a Joffrey bude váš zverenec.“

Ned si ho chladno premeriaval. „Robert ešte ani nezomrel. Môžbyť ho bohovia ušetria. Ak nie, zvolám radu, aby si vypočula jeho posledné slová a zvážila nástupníctvo, ale nezneuctím jeho posledné hodiny na zemi tým, že budem v jeho sálach prelievať krv a ťahať vystrašené deti z postele.“

Lord Renly o krok ustúpil, napätý ako tetiva luku. „Čím dlhšie to odkladáte, tým viac času dávate Cersei na prípravu. Keď Robert zomrie, bude už neskoro… pre nás oboch.“

„Tak by sme sa mali modliť, aby Robert nezomrel.“

„To sotva,“ povedal lord Renly.

„Občas sú bohovia milostiví.“

„Ale Lannisterovci nie.“ Lord Renly sa zvrtol a odkráčal späť ponad prie­kopu do veže, kde zomieral jeho brat.

Keď sa Ned dostal naspäť do svojich komnát, bol unavený a zronený, no bolo mu jasné, že teraz určite nezaspí. Keď hráte hru o tróny, buď vyhráte, alebo zomriete, povedala mu Cersei Lannisterová v božom háji. Pristihol sa, ako uvažuje nad tým, či bolo správne odmietnuť ponuku lorda Renlyho. Neznášal intrigy, je zbabelé takto strašiť malé deti, ale predsa… ak sa Cersei rozhodne radšej útočiť ako zutekať, zišlo by sa mu Renlyho sto mužov, a možno aj viac.

„Zavolajte mi Malíčka,“ povedal Caynovi. „Ak nebude vo svojich komnatách, zoberte si mužov, koľko treba, a prehľadajte každú krčmu a každý nevestinec v Kráľovom prístave, kým ho nenájdete. Nech je tu, skôr než sa rozvidnie.“ Cayn sa poklonil a odišiel a Ned sa obrátil k Tomardovi. „Veternica má vyplávať s večerným odlivom. Vybrali ste už sprievod?“

„Desať mužov, veliť im bude Porther.“

„Dvadsať a veliť budete vy,“ povedal Ned. Porther bol statočný, ale tvrdohlavý. Chcel, aby na jeho dcéry dával pozor niekto spoľahlivejší a uvážlivejší.

„Ako si želáte, pane,“ odvetil Tom. „Nemôžem povedať, že mi za týmto tu bude ľúto. Už mi chýba žena.“

„Keď vyrazíte na sever, pôjdete aj popri Dračom kameni. Chcem, aby ste tam odovzdali jeden list.“

Tom sa zatváril ustarostene. „V Dračom kameni, pane?“ Ostrovná pevnosť Targaryenovcov nemala dobrú povesť.

„Povedzte kapitánovi Qosovi, aby vztýčil moju vlajku, keď budete mať ostrov na dohľad. Na nečakaných hostí si určite dávajú pozor. Keby sa zdráhal, ponúknite mu, koľko treba. Dám vám list, ktorý odovzdáte do rúk lorda Stannisa Baratheona. Nikoho iného. Nedáte ho jeho ani komorníkovi, ani veliteľovi jeho stráží, ani jeho manželke, iba lordovi Stannisovi osobne.“

„Ako rozkážete, pane.“

Keď Tomard odišiel, lord Eddard Stark sa zahľadel do plameňa sviečky, čo horela pri ňom na stole. Na chvíľu ho zaplavil zármutok. Zatúžil po tom, aby sa mohol utiahnuť do božieho hája, pokľaknúť pred stromom srdca a modliť sa za život Roberta Baratheona, ktorý mu bol viac ako brat. Neskôr si budú ľudia šuškať, že Eddard Stark zradil kráľovo priateľstvo a vydedil jeho synov – mohol len dúfať, že bohovia budú vedieť, ako to bolo, a Robert sa aj v záhrobí dozvie pravdu.

Ned vytiahol kráľov posledný list. Zvitok krehkého bieleho pergame­nu, zapečatený zlatistým voskom, pár stručných slov a krvavá šmuha. Aký badateľný je rozdiel medzi víťazstvom a porážkou, medzi životom a smrťou.

Vytiahol čistý papier a namočil brko do kalamára. Jeho výsosti Stannisovi z rodu Baratheonovcov, písal. Keď dostanete tento list, bude váš brat Robert, náš kráľ, ktorý nám vládol posledných pätnásť rokov, mŕtvy. Napadol ho kanec, keď bol na poľovačke v kráľovskom lese…

Písmená na papieri sa zvíjali a krútili a ruka sa mu zastavila. Lord Tywin a ser Jaime sa len tak nezmieria s porážkou, skôr budú bojovať, než by utekali. Lord Stannis sa má po smrti Jona Arryna akiste tiež na pozore, ale musí stoj čo stoj okamžite vyraziť do Kráľovho prístavu s celým svojím vojskom, skôr ako sa Lannisterovci vydajú na pochod.

Ned starostlivo volil slová. Keď dopísal, podpísal sa Eddard Stark, pán Zimovresu, Pravá ruka kráľa a Ochranca ríše, osušil papier, dvakrát ho preložil a roztopil pečatný vosk nad sviečkou.

Kým sa vosk zohrieval, dumal nad tým, že jeho regentstvo nebude mať dlhé trvanie. Nový kráľ si vyberie vlastného pobočníka. Ned sa bude môcť vrátiť domov. Pri pomyslení na Zimovres sa vyčerpane usmial. Chcel ešte aspoň raz počuť Branov smiech, ísť s Robbom na lov s jastrabmi, pozerať sa na Rickona, ako sa hrá. Chcel si dopriať bezsenný spánok vo vlastnej posteli so svojou pani Catelyn pevne v náručí.

Keď vtláčal pečať s pravlkom do mäkkého bieleho vosku, vrátil sa Cayn. Bol s ním aj Desmond a medzi nimi kráčal Malíček. Ned sa poďakoval strážam a poslal ich preč.

Lord Petyr mal na sebe tuniku z modrého zamatu s naberanými rukávmi a na striebristej peleríne drozdí vzor. „Asi by sa teraz hodilo, aby som vám zablahoželal,“ povedal a usadil sa.

Ned sa zamračil. „Kráľ je zranený a zomiera.“

„Viem,“ odbil ho Malíček. „A tiež viem, že vás kráľ vymenoval za Ochrancu ríše.“

Ned šibol pohľadom na kráľov list s neporušenou pečaťou na stole. „A odkiaľ to viete, pane?“

„Varys čosi také naznačil,“ odvetil Malíček, „a vy ste mi to práve po­tvrdili.“

Ned rozhorčene skrivil ústa. „Do pekiel aj s Varysom a jeho vtáčikmi. Catelyn mala pravdu, ten chlap používa dáke nečisté čary. Neverím mu.“

„Výborne. Už sa učíte.“ Malíček sa predklonil. „No stavil by som sa, že ste ma sem nevytiahli uprostred noci, aby sme sa rozprávali o Varysovi.“

„Nie,“ pripustil Ned. „Poznám tajomstvo, pre ktoré zavraždili Jona Arry­na. Robert po sebe nezanechá ani jediného právoplatného syna. Joffrey a Tommen sú bastardi Jaimeho Lannistera, zrodení z jeho krvismilného vzťahu s kráľovnou.“

Malíček zdvihol jedno obočie. „Šokujúce,“ povedal tónom, z ktorého bolo zjavné, že nie je ani trochu otrasený. „Aj to dievča? Nepochybne. Takže keď kráľ zomrie…“

„Prejde trón podľa práva na lorda Stannisa, staršieho z Robertových bratov.“

Lord Petyr si šúchal koziu briadku a uvažoval. „Tak sa zdá. Ibaže by…“

„Ibaže by čo, pane? Tu niet o čom pochybovať. Stannis je následník. A na tom sa nič nezmení.“

„Stannis sa nemôže dostať na trón bez vašej pomoci. Ak máte dosť rozumu, postaráte sa, aby bol následníkom Joffrey.“

Ned si ho premeral tvrdým pohľadom. „Naozaj nemáte ani štipku úcty?“

„No, štipku určite áno,“ prehodil nedbanlivo Malíček. „Vypočujte ma. Stannis nie je váš priateľ, ani môj. Ešte aj vlastní bratia ho sotva znesú. Ten chlap je ako z ocele, tvrdý a neústupčivý. Určite ustanoví novú radu a nového pobočníka. Istotne sa vám poďakuje, že ste mu odovzdali korunu, ale nebude vás mať preto rád. A jeho nástup na trón bude znamenať vojnu. Stannis nebude pokojne sedieť na tróne, až kým Cersei aj so svojimi bas­tardmi nebude mŕtva. A myslíte si, že lord Tywin zostane nečinne sedieť, kým budú brať jeho dcére miery hlavy na kôl? Casterlyho skala povstane a nebude sama. Robert dokázal odpustiť mužom, ktorí slúžili Aerysovi, ak mu sľúbili vernosť. Stannis také mäkké srdce nemá. Nezabudne na obliehanie Búrkového konca a lordi Tyrell a Redwyne sa môžu triasť. Každý, kto bojoval pod dračou zástavou alebo povstal s Balonom Greyjoyom, je ohrozený. Posaďte Stannisa na Železný trón a ríša bude krvácať.

Teraz sa na to pozrime z druhej strany. Joffrey má len dvanásť a Robert zvolil za regenta vás, pane. Vy ste pravá ruka kráľa a ochranca ríše. Vy máte moc, lord Stark. Stačí, ak natiahnete ruku a chopíte sa jej. Zmierte sa s Lannisterovcami. Prepustite Zmoka. Ožeňte Joffreyho so svojou Sansou. Vydajte mladšiu dcéru za princa Tommena a svojho dediča ožeňte s Myrcellou. Joffrey dosiahne správny vek až o štyri roky. Vtedy už na vás bude pozerať ako na svojho druhého otca, a ak aj nie, nuž… štyri roky je dlhý čas, pane. Dosť, aby ste sa zbavili lorda Stannisa. A keby robil Joffrey problémy, odhalíme jeho malé tajomstvo a posadíme na trón lorda Renlyho.“

„My?“ nechápal Ned.

Malíček pokrčil plecami. „Budete potrebovať niekoho, kto vám pomôže niesť to bremeno. Môžem vás uistiť, že nebudem pýtať veľa.“

„Nebudete pýtať veľa,“ zopakoval Ned mrazivým hlasom. „Lord Baelish, vy mi tu navrhujete vlastizradu.“

„Iba ak prehráme.“

„Zabúdate,“ napomenul ho Ned. „Zabúdate na Jona Arryna. Zabúdate na Joryho Cassela. A aj na toto.“ Vytiahol dýku a položil ju medzi nich na stôl – bola to dýka z dračej kosti a valýrskej ocele, ostrá ako rozdiel medzi dobrom a zlom, medzi pravdou a lžou, medzi životom a smrťou. „Poslali vraha, aby podrezal hrdlo môjmu synovi, lord Baelish.“

Malíček si vzdychol. „Obávam sa, že som na to naozaj zabudol, pane. Odpustite mi, prosím vás. Na chvíľu som zabudol, že sa rozprávam so Starkom.“ Spustil kútiky úst. „Takže Stannis a vojna?“

„Tu niet čo vyberať. Stannis je následník.“

„Nebudem sa predsa hádať s lordom ochrancom. Načo ma teda potrebujete? Určite nie pre moje rady.“

„Pousilujem sa zabudnúť na vaše… rady,“ povedal znechutene Ned. „Zavolal som vás sem, lebo vás chcem požiadať o pomoc, ktorú ste prisľúbili Catelyn. Toto sú pre nás všetkých nebezpečné časy. Je síce pravda, že ma Robert vymenoval za ochrancu, ale pred svetom je Joffrey stále jeho syn a dedič. Kráľovná má tucet rytierov a stovku ozbrojencov, ktorí spravia, čo im rozkáže… dosť, aby premohla zvyšky mojej domácej stráže. A možno, kým sa tu takto rozprávame, mieri už Jaime Lannister do Kráľovho prístavu s lannisterovskou družinou za chrbtom.“

„A vy nemáte žiadne vojsko.“ Malíček sa hral s dýkou na stole a pomaly ju otáčal jedným prstom. „Medzi lordom Renlym a Lannisterovcami nevládnu práve vrelé vzťahy. Broznový Yohn Royce, ser Balon Swann, ser Loras, lady Tanda, dvojčatá od Redwynovcov… tí všetci majú tu na dvore svojich rytierov a vazalov.“

„Renly má vo svojej osobnej stráži tridsať mužov, ostatní ešte menej. To je málo, aj keby som si mohol byť istý, že mi všetci ponúknu spojenectvo. Musím získať zlaté plášte. Mestská hliadka má dvetisíc mužov, ktorí prisahali, že budú chrániť hrad, mesto a kráľov mier.“

„Ale ak kráľovná vyhlási jedného kráľa a pobočník druhého, čí mier budú brániť?“ Lord Petyr brnkol do dýky a tá sa vrtela na stole. Krútila sa stále dookola a kývala zboka nabok. Keď sa napokon zastavila, čepeľ ukazovala na Malíčka. „No a tu máte odpoveď,“ povedal s úsmevom. „Pôjdu za tým, kto im zaplatí.“ Zaklonil sa a uprel posmešný pohľad sivozelených očí priamo na Neda. „Vy nosíte svoju česť ako brnenie, Stark. Myslíte si, že vás ochráni, lenže ono vás len ťahá k zemi a ťažko sa v ňom hýbete. Pozrite sa na seba. Dobre viete, prečo ste ma sem dali zavolať. Viete, o čo ma chcete požiadať. Viete, že je to nutné… ale nie čestné, a tak sa vám slová zadrhávajú v hrdle.“

Ned mal stuhnutý krk od napätia. Na chvíľu ho pochytil taký hnev, že nenachádzal slová.

Malíček sa zasmial. „Mal by som počkať, kým to vyslovíte vy, ale to by bolo kruté… Nebojte sa, milý pane. Z lásky, ktorú chovám voči Catelyn, pôjdem hneď teraz za Janosom Slyntom a zabezpečím, aby bola mestská hliadka vaša. Šesťtisíc zlatých by malo stačiť. Tretinu pre veliteľa, tretinu pre dôstojníkov a tretinu pre mužstvo. Azda by sme si ich dokázali kúpiť aj za polovicu, ale načo zbytočne riskovať.“ S úsmevom zobral dýku zo stola a podal ju Nedovi rukoväťou napred.





JON


Jon práve raňajkoval jablčník a krvavničky, keď si k nemu na lavicu prisadol Samwell Tarly. „Zavolali ma do septu,“ šepkal vzrušene. „Berú ma z výcviku. Budem pasovaný za brata spolu s vami. No veril by si tomu?“

„Ale, naozaj?“

„Naozaj. Budem pomáhať majstrovi Aemonovi v knižnici a s krkavcami. Potrebuje niekoho, kto vie čítať a písať.“

„To ti pôjde skvelo,“ povedal Jon s úsmevom.

Sam sa nervózne poobzeral. „Už ideme? Nesmiem meškať, aby si to ešte nerozmysleli.“ Cestou cez zaburinený dvor doslova poskakoval. V ten deň bolo slnečno a teplo. Po Múre stekali pramienky vody, ľad sa ligotal a trblietal.

Obrovský kryštál v septe zachytával ranné svetlo, čo naň dopadalo cez okno na južnej strane, a vrhal dúhu na oltár. Pyp v úžase otvoril ústa, keď zbadal Sama, a Ropušiak štuchol Grenna do rebier, ale nikto sa neodvážil nič povedať. Septon Celladar hojdal kadidelnicou a napĺňal vzduch vôňou, ktorá Jonovi pripomenula malý sept lady Starkovej v Zimovrese. Zdalo sa, že aspoň tentoraz je septon triezvy.

Dostavili sa aj najvyšší dôstojníci – majstra Aemona podopieral Clydas, ser Alliser vrhal navôkol chladný, zachmúrený pohľad, veliteľ Mormont v čiernom vlnenom doublete s postriebrenými sponami v tvare medvedích pazúrov pôsobil veľkolepo. Za nimi prichádzali predstavení troch cechov: komorník Bowen Marsh s červenou tvárou, prvý staviteľ Othell Yarwyck a ser Jaremy Rykker, ktorý velil prieskumníkom, kým sa Benjen Stark nevráti.

Mormont zastal pred oltárom a na širokú holú hlavu sa mu premietla dúha. „Prišli ste sem ako zbojníci,“ spustil, „ako pytliaci, násilníci, dlžníci, vrahovia a zlodeji. Prišli ste sem ako deti. Prišli ste sami, v reťaziach, bez priateľov a bez cti. Prišli ste sem bohatí, prišli ste sem chudobní. Niektorí z vás nesú meno hrdých rodov. Ďalší majú len meno pankhartov, alebo vôbec žiadne. Na tom nezáleží. Toto všetko je už minulosť. Tu na Múre sme všetci jedna rodina.

Večer, keď slnko zapadne a sadne tma, zložíte prísahy. Od tej chvíle budete bratia Nočnej hliadky. Vaše zločiny budú vymazané, vaše dlhy odpus­tené. A aj vy musíte vymazať svoje predchádzajúce prísahy vernosti, odložiť nenávisť, zabudnúť na staré krivdy aj staré lásky. Tu začínate odznova.

Muž z Nočnej hliadky žije svoj život pre ríšu. Nie pre kráľa, ani pre žiadneho pána, nie pre česť toho či onoho rodu, ani pre peniaze, slávu či lásku ženy, iba pre ríšu a jej ľud. Muž z Nočnej hliadky sa nežení a nemá deti. Našou manželkou je povinnosť. Našou milenkou česť. A vy ste naši jediní synovia.

Naučili ste sa slová prísahy. Dobre si rozmyslite, skôr než ich vyrieknete, lebo keď sa raz oblečiete do čierneho, niet cesty späť. Zbehnutie sa trestá smrťou.“ Starý medveď sa odmlčal a po chvíli pokračoval: „Chce niekto z vás od nás odísť? Ak áno, odíďte hneď teraz a nikto vám to nebude mať za zlé.“

Nikto sa ani nepohol.

„Výborne, dobre,“ povedal Mormont. „Večer zložíte prísahu pred sep­tonom Celladarom a predstaveným vášho cechu. Vyznáva niekto starých bohov?“

Jon sa postavil. „Ja, pane.“

„Predpokladám, že budeš chcieť prisahať pred stromom srdca ako tvoj strýko,“ povedal Mormont.

„Áno, pane,“ odvetil Jon. Bohovia v septe mu nič nehovorili, v žilách Starkovcov prúdi krv Prvých ľudí.

Za chrbtom začul Grennov šepot: „Tu nie je žiadny boží háj, či hej? Nikdy som tu žiadny nevidel.“

„Ty by si nevidel ani stádo praturov, kým by ťa nezadupali do snehu,“ šepol Pyp.

„Ale videl,“ nedal sa Grenn. „Videl by som ich už zďaleka.“

Mormont potvrdil Grennove obavy. „V Čiernom hrade nepotrebujeme boží háj. Prekliaty les stojí za Múrom už od počiatku vekov, a stál tam dávno predtým, ako Andali priniesli Sedmu spoza úzkeho mora. Míľu odtiaľto sa nachádza hájik čarostromov a možno aj vaši bohovia.“

„Pane?“ Pri tom hlase sa Jon prekvapene obzrel. Samwell Tarly sa postavil, utrel si spotené dlane do tuniky. „Mohol by som… mohol by som ísť aj ja? Zložiť prísahu pri tom strome srdca?“

„Vari aj Tarlyovci vyznávajú starých bohov?“ opýtal sa Mormont.

„Nie, pane,“ odpovedal nervózne Sam. Jon vedel, že dôstojníci mu naháňajú strach, a Starý medveď najviac. „Dostal som meno vo svetle Sedmy v septe na Rohatci ako môj otec a jeho otec a všetci Tarlyovci už po tisíc rokov.“

„Prečo by si sa vzdával bohov svojho otca a vlastného rodu?“ čudoval sa ser Jaremy Rykker.

„Teraz je mojou rodinou Nočná hliadka,“ odpovedal Sam. „Sedma nikdy neodpovedala na moje prosby. Možno ma vyslyšia starí bohovia.“

„Ako chceš, chlapče,“ povedal Mormont. Sam aj Jon si znova sadli. „Každého z vás sme zaradili do cechu, tak ako sme uznali za vhodné a s pri­hliadnutím na vašu silu a schopnosti.“ Pristúpil k nemu Bowen Marsh a podal mu papier. Veliteľ ho roztvoril a čítal: „Halder, k staviteľom,“ začal. Halder stroho prikývol. „Grenn k prieskumníkom. Albert k staviteľom. Pypar k prieskumníkom.“ Pyp pozrel na Jona a strihol ušami. „Samwell k lokajom.“ Sam sa s úľavou zviezol na sedadle a pretrel si čelo hodváb­nou vreckovkou. „Matthar k prieskumníkom. Dareon k lokajom. Todder k pries­kumníkom. Jon k lokajom.“

K lokajom? Jon na chvíľu nemohol uveriť vlastným ušiam. Určite to Mormont zle prečítal. Už vstával, otváral ústa, chcel povedať, že sa pomýlili… no keď si všimol, ako si ho ser Alliser premeriava očami, čo žiarili ako dva obsidiány, pochopil.

Starý medveď skrútil papier. „Vaši predstavení vám povedia, aké budete mať povinnosti. Nech vás všetci bohovia ochraňujú, bratia.“ Veliteľ ich po­ctil malým úklonom a odišiel. Ser Alliser šiel s ním a na tvári mu pohrával úsmev. Jon ešte nevidel zbrojmajstra v takej veselej nálade.

„Prieskumníci, za mnou!“ zvolal ser Jaremy Rykker, keď odišli. Pyp sa pomaly staval na nohy a pozeral pritom na Jona. Mal červené uši. Grenn sa usmieval od ucha k uchu, očividne si vôbec nevšimol, že čosi nie je, ako by malo byť. Pridali sa k nim Matt a Ropušiak a vyšli za serom Jaremym zo septu.

„Stavitelia!“ zvolal Othell Yarwyck s vystupujúcou bradou. Halder a Albett sa pobrali za ním.

Jon sa neveriacky obzeral okolo seba. Majster Aemon upieral slepé oči nahor do svetla, ktoré nemohol vidieť. Septon upravoval kryštály na oltári. V laviciach už sedeli iba Sam a Dareon – tučko a spevák… a Jon.

Komorník Bowen Marsh si pomädlil tučné dlane. „Samwell, ty budeš pomáhať majstrovi Aemonovi vo vtáčej veži a v knižnici. Chett pôjde do psinca ku psom. Dostaneš jeho celu, aby si bol majstrovi vo dne v noci nablízku. Verím, že sa oňho budeš dobre starať. Je už veľmi starý a pre nás nesmierne dôležitý.

Dareon, dopočul som sa, že si spieval u mnohých urodzených pánov a jedol na ich hostinách. Posielame ťa do Východnej hliadky. Tvoja vycibrená chuť by mohla pomôcť Cotterovi Pykovi, keď priplávajú obchodné galéry. Platíme priveľa za solené hovädzie a nakladané ryby a olivový olej, čo nám posielajú, je príšerný. Keď tam prídeš, hlás sa u Borcasa, ten ti dá medzitým robotu.“

Marsh sa s úsmevom obrátil na Jona. „Jon, teba si vybral veliteľ Mormont ako svojho osobného lokaja. Budeš spať v cele pod jeho komnatou vo Veli­teľovej veži.“

„A čo budem robiť?“ odvrkol Jon. „Obsluhovať veliteľa pri jedle, pomáhať mu pri obliekaní, nosiť horúcu vodu do kúpeľa?“

„Isteže.“ Pri tóne Jonovho hlasu sa Marsh zamračil. „A budeš roznášať jeho odkazy, udržiavať mu oheň v komnate, každý deň vymieňať plachty a obliečky a robiť všetko, o čo ťa veliteľ požiada.“

„Podľa vás som nejaký sluha?“

„Nie,“ ozval sa majster Aemon zo zadnej časti septu. Clydas mu pomohol postaviť sa. „Podľa nás si člen Nočnej hliadky… ale asi sme sa zmýlili.“

Jon sa musel ovládať, aby jednoducho nevybehol von. Hádam len nemá až do konca života mútiť maslo a šiť kabátce ako baba? „Smiem už ísť?“ opýtal sa stroho.

„Nech sa páči,“ odvetil Bowen Marsh.

Dareon a Sam odišli spolu s ním. Mlčky zišli na dvor. Vonku Jon pozrel hore na Múr, čo sa leskol v slnečnom svetle a roztápajúci sa ľad po ňom stekal v stovkách tenulinkých pramienkov. Jon tak zúril, že by ho najradšej zvalil vlastnými rukami, a nech sa celý svet aj prepadne.

„Jon!“ zvolal rozrušený Samwell Tarly. „Počkaj. Vari nechápeš, o čo im ide?“

Jon sa k nemu nahnevane zvrtol. „Chápem len, že v tom má svoje pre­kliate prsty ser Alliser. Chcel ma zahanbiť, a to sa mu teda podarilo.“

Dareon naňho pozrel. „Lokaji sú dosť dobrí pre takých ako ja a ty, Sam, ale pre lorda Snowa zrejme nie.“

„Viem jazdiť a šermovať lepšie než vy všetci dokopy,“ zlostil sa Jon. „To je nespravodlivé!“

„Nespravodlivé?“ posmieval sa Dareon. „To dievča na mňa čakalo nahé, ako ju bohovia stvorili. Vtiahla ma cez okno, a ty mi budeš hovoriť o spravodlivosti?“ Odišiel.

„Byť lokajom nie je žiadna hanba,“ povedal Sam.

„Myslíš, že chcem do konca život prať spodky nejakému starému chlapovi?“

„Ten starý chlap je veliteľom Nočnej hliadky,“ pripomenul mu Sam. „Budeš s ním vo dne v noci. Hej, budeš mu nalievať víno a starať sa, aby mal čistú posteľ, ale budeš aj roznášať jeho listy, sprevádzať ho na stretnutiach, pôjdeš s ním do bitky. Budeš ako jeho tieň. O všetkom sa dozvieš, budeš súčasťou všetkého… a komorník povedal, že si ťa vyžiadal Mormont osobne!

Keď som bol malý, môj otec trval na tom, že mám byť v sieni, vždy keď udeľoval audienciu. Keď išiel do Vyšesadu, aby pokľakol pred lordom Tyrellom, musel som ísť s ním. Neskôr začal brávať Dickona a mňa nechával doma, ani sa už nestaral, či som na audiencii, hlavne, že tam bol Dickon. Chcel pri sebe svojho dediča, nechápeš? Aby sa pozeral, počúval, učil sa všetko, čo robil otec. Stavím sa, že práve preto lord Mormont po­žiadal o teba, Jon. Pre čo iné? Chce si ťa vychovať, aby si velil!“

Jon zostal zarazený. Veru, veď aj lord Eddard často brával Robba na audiencie v Zimovrese. Žeby mal Sam pravdu? V Nočnej hliadke sa aj bastard môže dostať vysoko, aspoň sa to hovorilo. „To som nikdy nechcel,“ odvrkol tvrdohlavo.

„Nikto z nás tu nie je preto, že by chcel,“ pripomenul mu Sam.

A zrazu sa Jon Snow zahanbil.

Možno bol Samwell Tarly zbabelec, ale mal dosť odvahy, aby svoj osud prijal ako muž. Na Múre dostane muž len to, čo si zaslúži, povedal mu Benjen Stark v tú noc, keď ho Jon videl naposledy živého. Ty nie si prieskumník, Jon, si len zelenáč, z ktorého stále cítiť leto. Povrávalo sa, že ľavobočkovia dospievajú rýchlejšie ako iné deti – na Múre človek buď dospeje, alebo zomrie.

Jon si sťažka vzdychol. „Máš pravdu. Správam sa ako malý fagan.“

„Takže zostávaš a zložíš so mnou prísahu?“

„Starí bohovia nás budú čakať.“ Prinútil sa do úsmevu.

Vyrazili neskoro popoludní. Na Múre neboli brány, ani tu v Čiernom hrade, ani nikde pozdĺž jeho tristomíľovej hradby. Kone viedli úzkym tunelom vysekaným do ľadu, cesta sa kľukatila pomedzi tmavé studené steny. Trikrát im ju zahradili železné mreže a museli zastať. Bowen Marsh vytiahol kľúče a odomkol hrubizné reťaze, čo ich držali. Jon cítil, ako sa naňho tá obrovská ľadová masa tlačí, kým čakal za komorníkom. Vládlo tam hrobové ticho a chlad. Keď vstúpili do popoludňajšieho svetla na severnej strane Múru, zvláštne sa mu uľavilo.

Sam v náhlej záplave svetla zažmurkal a znepokojene sa rozhliadol. „Divosi… tí by… tí by sa neodvážili tak blízko k Múru, však?“

„Nie.“ Jon sa vyšvihol do sedla. Keď na koňa vysadol Bowen Marsh aj ich prieskumnícky sprievod, strčil si Jon dva prsty do úst a zahvízdal. Z tunela vybehol Duch.

Komorníkov hucul pri pohľade na pravlka zaerdžal a cúvol. „Tú potvoru chceš brať so sebou?“

„Áno, pane,“ odvetil Jon. Duch zdvihol hlavu. Ako keby ovoniaval vzduch. Vzápätí už trielil cez šíru zarastenú pláň a zmizol medzi stromami.

Keď vstúpili do lesa, ocitli sa v úplne inom svete. Jon často chodieval na poľovačky s otcom, Jorym a bratom Robbom. Poznal vlčí les okolo Zimo­vresu rovnako dobre ako všetci ostatní. Prekliaty les sa od neho veľmi nelíšil, no mal z neho úplne iný pocit.

Možno len preto, lebo vedel, že prešli za koniec sveta, a tým sa všetko mení. Každý tieň sa mu zdal tmavší, každý zvuk zlovestnejší. Stromy rástli nahusto a neprepúšťali svetlo zapadajúceho slnka. Pod kopytami koní chrupčala tenká škrupina zamrznutého snehu a ten zvuk pripomínal prašťanie kostí. Keď v korunách stromov zaševelil vietor, prebehli Jonovi po chrbte zimo­mriavky. Múr mali za chrbtom a iba bohovia vedeli, čo majú pred sebou.

Slnko zapadalo za stromy, keď sa ocitli v cieli – na malej čistinke hlboko v lese, kde rástlo v kruhu deväť čarostromov. Jon sa prekvapene nadýchol a všimol si, ako Sam Tarly vyvaľuje oči. Ani vo vlčom lese človek nenarazil na viac než dva či tri stromy rastúce pokope, o deviatich ani nehovoriac. Na zemi sa stlal koberec opadaného lístia, navrchu krvavočervený, naspodku hnilobne čierny. Hrubizné kmene stromov boli hladké a biele ako kosť a do kruhu hľadelo deväť tvárí. Miazga, čo im zaschla v očiach, bola tvrdá a červená ako rubíny. Bowen Marsh im povedal, aby nechali kone vonku pred kruhom. „Toto je posvätné miesto, nesmieme ho poškvrniť.“

Keď vstúpili do hájika, Samwell Tarly sa pomaly otáčal a prezeral si tváre. Každá bola iná. „Pozerajú sa na nás,“ šepol. „Starí bohovia.“

„Áno.“ Jon pokľakol a Sam si kľakol k nemu.

Odriekali spolu slová prísahy, zatiaľ čo sa na západe strácalo posledné svetlo a sivý deň prechádzal do čiernej noci.

„Vyslyšte moje slová a dosvedčte moju prísahu,“ odriekali a ich hlasy sa rozliehali v šerom háji. „Prichádza noc a začína sa moja hliadka. Ukončí ju až moja smrť. Nepojmem ženu za manželku, nebudem vlastniť zem, nesplodím deti. Nebudem nosiť koruny ani sa hnať za slávou. Budem žiť na svojom stanovišti, a tam aj zomriem. Som meč v temnotách. Som strážca na hradbách. Som oheň, čo horí navzdory chladu, svetlo prinášajúce úsvit, zvuk rohu, čo budí spiacich, štít, čo chráni ľudskú ríšu. Skladám prísahu vernosti a odo­vzdávam svoj život Nočnej hliadke dnes aj po všetky budúce noci.“

Les stíchol. „Pokľakli ste ako chlapci,“ slávnostne odriekal Bowen Marsh. „Teraz povstaňte ako muži Nočnej hliadky.“

Jon podal Samovi ruku a pomohol mu na nohy. Zhrčili sa okolo nich prie­skumníci, aby im s úsmevom blahoželali, len zoschnutý lesník Dywen sa držal bokom. „Mali by sme sa vydať späť, pane,“ povedal Bowenovi Mar­shovi. „Stmieva sa a vo vzduchu čosi cítim.“

A zrazu sa vrátil Duch, potichu našľapoval medzi dvoma čarostromami. Biely kožuch a červené oči, uvedomil si zrazu znepokojene Jon. Ako tie stromy…

Vlk niesol čosi v zuboch. Čosi čierne. „Čo to tam má?“ mračil sa Bowen Marsh.

„Duch, ku mne!“ Jon si kľakol. „Dones.“

Pravlk k nemu priklusal. Jon začul, ako Samwell Tarly zhíkol.

„Bohovia,“ zamumlal Dywen. „To je ruka.“





EDDARD


Cez okno prenikalo do komnaty šedivé svetlo brieždenia, keď Eddarda Starka vytrhol z krátkeho vyčerpaného spánku dupot kopýt. Zdvihol hlavu od stola a pozrel na dvor. Dolu stáli muži v krúžkovej zbroji, koži a karmínových plášťoch, útočili na figuríny bojovníkov, vy­pchaté slamou, a rinčanie mečov sa rozliehalo ranným tichom. Ned pozoroval Sandora Clegana, ktorý sa hnal cvalom po udupanej zemi a zabodol kopiju s kovovým hrotom do hlavy slameného panáka. Plátno sa roztrhlo, vyvalila sa slama a lannisterovskí gardisti sa rehotali a hrešili.

Hádam sa tu takto nepredvádzajú kvôli mne? čudoval sa. Ak áno, tak je Cersei ešte pochabejšia, ako si myslel. Do pekiel s ňou, pomyslel si, prečo ešte neutiekla? Dávam jej jednu šancu za druhou…

Bolo zamračené, sivé ráno. Ned raňajkoval s dcérami a so septou Mordanou. Sansa bola stále zronená, skľúčene zízala na jedlo a odmietala jesť, zato Arya zhltla, čo pred ňu položili. „Syrio vraví, že máme čas ešte na jednu hodinu, skôr než pôjdeme večer na loď,“ povedala. „Môžem, otec? Už mám všetko zbalené.“

„Ale iba krátku hodinu, a určite sa potom umy a prezleč. Chcem, aby ste boli pripravené už napoludnie, rozumiete?“

„Napoludnie,“ súhlasila Arya.

Sansa zdvihla hlavu od jedla. „Ak môže mať ona hodinu tanca, prečo sa ja nesmiem rozlúčiť s princom Joffreym?“

„Ja s ňou rada pôjdem, lord Eddard,“ ponúkla sa septa Mordana. „Dozrela by som, aby nezmeškala loď.“

„Dcérka, vážne ma to mrzí, ale teraz naozaj nie je najmúdrejšie, aby si išla za Joffreym.“

Sanse sa oči zaliali slzami. „Ale prečo?“

„Lebo otec povedal!“ zahriakla ju septa Mordana. „A vy nesmiete spochybňovať jeho rozhodnutia.“

„To nie je spravodlivé!“ Sansa sa odtisla od stola, prevrhla stoličku a s plačom vybehla zo svetlice.

Septa Mordana už vstávala, ale Ned jej naznačil, aby si sadla. „Nechajte ju, septa. Pokúsim sa jej to vysvetliť, keď budeme všetci v bezpečí v Zimovrese.“ Septa sklonila hlavu a sadla si, aby dojedla raňajky.

O hodinu prišiel za Eddardom Starkom veľmajster Pycelle. Bol zhrbený, ako keby zrazu nevládal uniesť ťažkú reťaz na krku. „Pán môj,“ povedal, „kráľ Robert zomrel. Bohovia nech dožičia pokoj jeho duši.“

„Nie,“ prehovoril Ned. „Pokoj neznášal. Bohovia nech mu doprajú lásku a smiech a potešenie z čestného boja.“ Zvláštne, aké prázdno zrazu cítil. Očakával túto návštevu, a predsa mal pri veľmajstrových slovách pocit, že v ňom čosi zomrelo. Dal by všetky svoje tituly, keby si mohol slobodne poplakať… Lenže on bol Robertov pobočník a nadišla hodina, ktorej sa desil. „Prosím vás, zvolajte členov rady sem ku mne,“ požiadal Pycella. Vo Veži pravej ruky bolo vďaka nemu a Tomardovi celkom bezpečne, čo sa nedalo povedať o sieni rady.

„Pane?“ Pycelle zažmurkal. „Záležitosti ríše určite počkajú dozajtra, keď náš zármutok nebude až taký bolestný.“

Ned hovoril potichu, no rozhodne. „Obávam sa, že sa musíme zísť okamžite.“

Pycelle sa uklonil. „Ako rozkážete, lord pobočník.“ Zavolal svojich sluhov a rýchlo ich rozposlal s odkazmi, potom vďačne prijal Nedovu ponuku, sadol si a dal si pohár sladkého piva.

Ako prvý sa dostavil ser Barristan Selmy, v bielom plášti a smaltovanej zbroji priam stelesnenie dokonalosti. „Páni,“ povedal, „moje miesto je teraz po boku mladého kráľa. Prosím vás, dovoľte mi odísť, aby som šiel za ním.“

„Vaše miesto je tu, ser Barristan,“ povedal mu Ned.

Ako ďalší prišiel Malíček, stále v modrom zamate a v peleríne so striebornými drozdmi, ktorú mal na sebe aj minulú noc, a v čižmách zaprášených od jazdy na koni. „Páni,“ povedal s neurčitým úsmevom a obrátil sa k Nedovi. „Lord Eddard, úloha, ktorou ste ma poverili, je splnená.“

Varys vošiel v záplave levanduľovej vône a ešte celý ružový z kúpeľa, tučná tvár vyumývaná a čerstvo napudrovaná, na nohách topánky, ktoré pri chôdzi nevydávali žiadny zvuk. „Vtáčiky dnes spievajú trúchlivú pieseň,“ povedal a sadol si. „Ríša plače. Začneme?“

„Až keď príde lord Renly,“ povedal Ned.

Varys naňho ľútostivo pozrel. „Obávam sa, že lord Renly odišiel z mesta.“

„Odišiel z mesta?“ Ned počítal s Renlyho podporou.

„Pobral sa zadnou bránou ešte pred úsvitom spolu so serom Lorasom Tyrellom a ďalšími päťdesiatimi dvoranmi,“ objasnil Varys. „Keď ich videli naposledy, cválali na juh a mali naponáhlo, zaručene mierili do Búrkového konca alebo do Vyšesadu.“

Ta sa podel lord Renly a jeho stovka mužov. Nedovi sa to vonkoncom nepozdávalo, ale nemohol s tým nič robiť. Vytiahol Robertov posledný list. „Kráľ si ma dal včera v noci zavolať, aby som zapísal jeho posledné slová. Lord Renly a veľmajster Pycelle boli svedkovia, keď Robert zapečatil list, ktorý sa má otvoriť na stretnutí rady po jeho smrti. Ser Barristan, smiem vás požiadať?“

Veliteľ Kráľovskej gardy preskúmal papier. „Pečať kráľa Roberta, ne­po­ško­de­ná.“ Otvoril list a čítal: „Týmto vymenúvam lorda Eddarda Starka za ochrancu ríše, aby vládol ako regent, kým môj dedič nedosiahne potrebný vek.“

A náhodou už správny vek má, doplnil v duchu Ned, ale nahlas to nevyslovil. Nedôveroval Pycellovi ani Varysovi a ser Barristan sa zaviazal chrániť a brániť chlapca, ktorého teraz pokladal za svojho kráľa. Starý rytier Joffreyho len tak neopustí. Z nevyhnutného podvodu cítil Ned horkú pachuť na jazyku, ale vedel, že musí postupovať nanajvýš opatrne, musí si nechať svoje názory pre seba a pokračovať v hre, kým ho celkom neuznajú za regenta. Na doriešenie nástupníctva bude dosť času, keď budú Arya so Sansou bezpečne v Zimovrese a lord Stannis sa vráti do Kráľovho prístavu s plnou silou svojho vojska.

„Žiadam radu, aby ma uznala za lorda ochrancu, ako si želal Robert,“ povedal Ned. Sledoval pritom ich tváre a premýšľal, čo sa asi skrýva za Py­cello­vými privretými očami, Malíčkovým zhovievavým úsmevom či za Vary­sovými nepokojnými prstami.

Otvorili sa dvere. Do komnaty vstúpil Tučný Tom. „Prepáčte, páni, kráľov komorník…“

Kráľovský komorník vošiel a uklonil sa. „Vážení páni, kráľ žiada, aby sa jeho malá rada okamžite dostavila do trónnej siene.“

Ned čakal, že Cersei udrie rýchlo, preto ho to vôbec neprekvapilo. „Kráľ je mŕtvy,“ povedal, „ale aj tak pôjdeme s vami. Tom, zožeňte nám sprievod, prosím.“

Malíček podoprel Neda a pomohol mu dolu schodmi. Varys, Pycelle a ser Barristan im kráčali v pätách. Pred vežou už čakali ozbrojenci v krúžkovej zbroji a oceľových prilbách, nastúpení vo dvoch radoch po osem mužov. Keď s nimi cez dvor pochodovali stráže, sivé plášte sa im trepotali vo vetre. Nikde nebolo vidieť lannisterovskú karmínovú, ale Neda upokojoval počet zlatých plášťov, čo videl na hradbách a pri bránach.

Janos Slynt na nich čakal pred dverami trónnej siene v slávnostnom čierno-zlatom plátovom brnení, pod pazuchou zvieral prilbu s vysokým chocholom. Meravo sa uklonil. Jeho muži otvorili veľké dubové dvere, čo mali dvadsať stôp na výšku a boli okuté bronzom.

Kráľovský komorník ich uviedol dovnútra. „Všetci pozdravte jeho výsosť Joffreyho z rodu Baratheonovcov a Lannisterovcov, prvého toho mena, kráľa Andalov a Rhoynarov a Prvých ľudí, vládcu Siedmich kráľovstiev a Ochrancu ríše,“ predniesol.

Bola to dlhá cesta na druhý koniec siene, kde ich čakal Joffrey, usadený na Železnom tróne. Ned Stark, ktorého podopieral Malíček, pomaly kríval a hopkal k chlapcovi, ktorý sa vyhlásil za kráľa. Ostatní kráčali za nimi. Keď tadeto šiel po prvý raz, sedel na koni s mečom v ruke a zo stien sa prizerali targaryenovské draky, ako núti Jaimeho Lannistera, aby zišiel z trónu. Rozmýšľal, či aj Joffrey zosadne tak ľahko.

Päť rytierov Kráľovskej gardy – všetci okrem sera Jaimeho a sera Barris­tana – stálo v polkruhu pod trónom. Boli ozbrojení od hlavy až po päty v smaltovanej oceli, z pliec im splývali dlhé svetlé plášte a na ľavej ruke im žiarili biele štíty. Cersei Lannisterová a jej dve mladšie deti stáli za serom Borosom a serom Merynom. Kráľovná mala na sebe hodvábne šaty, zelené ako more, s lemom z myrskej čipky, bledej sťa pena. Na prste mala zlatý prsteň so smaragdom veľkým ako holubie vajce a na hlave s ním zladenú korunku.

Nad nimi sedel medzi ostrými hranami a bodcami princ Joffrey v kabátci zo zlatohlavu a v červenej atlasovej peleríne. Pod úzkymi strmými schodíkmi trónu stál Sandor Clegane. Mal na sebe krúžkovú zbroj, sadzovosivé plátové brnenie a prilbu s tvárou vrčiaceho psa.

Za trónom čakalo dvadsať lannisterovských strážcov, z opaskov im viseli dlhé meče. Z pliec im splývali karmínové plášte a na prilbách mali oceľové levy. Ale Malíček dodržal slovo a popri stenách pred Robertovými tapisériami s poľovníckymi a bojovými výjavmi meravo stáli zoradené zlaté plášte mestskej hliadky, každý z nich zvieral v ruke násadu osemstopovej kopije s čiernym železným hrotom. Boli proti Lannisterovcom v presile piati na jedného.

Keď Ned zastal, noha mu išla odpadnúť od bolesti. Nechal ruku na Malíčkovom pleci, aby jej trochu uľavil.

Joffrey vstal. Jeho červená atlasová pelerína bola vyšívaná zlatou niťou – päťdesiat revúcich levov na jednej strane, päťdesiat skáčucich jeleňov na druhej. „Prikazujem rade, aby pripravila všetko, čo je potrebné na moju korunováciu,“ vyhlásil. „Chcem, aby ste ma do dvoch týždňov korunovali. Dnes prijmem prísahy vernosti od svojich oddaných radcov.“

Ned vytiahol Robertov list. „Lord Varys, buďte taký láskavý a ukážte tento list lady Lannisterovej.“

Eunuch odniesol list Cersei. Kráľovná ho prebehla pohľadom. „Ochranca ríše,“ čítala. „Toto má byť váš štít, pane? Kus papiera?“ Roztrhla list na dve časti, potom na štyri a pustila útržky papiera na zem.

„To boli kráľove slová,“ zhrozene zahabkal ser Barristan.

„Teraz máme nového kráľa,“ odvetila Cersei Lannisterová. „Lord Eddard, pri našom poslednom rozhovore ste mi dali radu. Dovoľte, aby som vám oplatila láskavosť. Pokľaknite, pane. Pokľaknite a prisahajte vernosť môjmu synovi, a my vám dovolíme odstúpiť z postu pobočníka a dožiť svoj život v tej šedivej pustatine, ktorú nazývate domovom.“

„Kiežby som mohol,“ povedal zachmúrene Ned. Ak bola rozhodnutá riešiť to tu a teraz, nedávala mu veľmi na výber. „Váš syn nemá žiadny nárok na trón, na ktorom sedí. Robertovým skutočným následníkom je lord Stannis.“

„Klamár!“ skríkol Joffrey, červený ako rak.

„Mama, čo tým myslí?“ opýtala sa princezná Myrcella nechápavo matky. „Nie je teraz kráľom Joff?“

„Lord Stark, odsúdili ste sa vlastnými slovami,“ povedala Cersei Lannisterová. „Ser Barristan, chopte sa toho zradcu.“

Veliteľ Kráľovskej gardy zaváhal. V okamihu ho obkľúčili Starkove stráže s vytasenými mečmi v plátových rukaviciach.

„A teraz prešla zrada od slov k činom,“ skonštatovala Cersei. „Pane, hádam si nemyslíte, že ser Barristan je na to sám?“

S príšerným kovovým škrípaním vytiahol Pes svoj dlhý meč. Rytieri Kráľovskej gardy a dvadsať lannisterovských strážov v karmínových plášťoch sa pohlo, aby ho podporili.

„Zabite ho!“ vykrikoval chlapec zo Železného trónu. „Zabite ich všetkých, na môj rozkaz!“

„Nedávate mi na výber,“ povedal Ned Cersei Lannisterovej. Zavolal na Janosa Slynta. „Veliteľ, zoberte kráľovnú a jej deti do väzby. Neublížte im, ale odveďte ich späť do kráľovských komnát, a tam ich strážte.“

„Muži hliadky!“ zvolal Janos Slynt a nasadil si prilbu. Sto zlatých plášťov namierilo kopije a zomklo sa.

„Nechcem žiadne krviprelievanie,“ povedal Ned kráľovnej. „Prikážte svojim mužom, aby odložili meče, a nikto nemusí…“

Najbližší zlatý plášť vrazil jediným prudkým pohybom kopiju Tomardovi do chrbta. Tučnému Tomovi vypadol meč z ochabnutých prstov a medzi rebrami sa mu zjavil mokrý červený hrot, čo prerazil koženú vestu aj drôtenú košeľu. Bolo po ňom, ešte skôr než jeho meč dopadol na zem.

Ned vykríkol, ale už bolo neskoro. Janos Slynt podrezal Varlymu hrdlo. Cayn sa zvrtol, zablysla sa oceľ a v rýchlych výpadoch zatlačil najbližšieho kopijníka dozadu, až sa chvíľu zdalo, že si prebije cestu von. Vtom sa naňho vrhol Pes. Sandor Clegane prvým sekom odťal Caynovi zápästie, v ktorom držal meč, druhým sekom ho zložil na kolená a rozpáral mu celý hrudník.

Okolo Neda zomierali jeho muži a Malíček mu vytiahol z puzdra jeho vlastnú dýku a priložil mu ju na krk. Ospravedlňujúco sa usmial. „Varoval som vás predsa, že mi nemáte veriť.“





ARYA


Hore!“ kričal Syrio Forel a útočil jej na hlavu. Arya sa kryla a drevené meče sa zrazili.

„Vľavo!“ zvolal a švihol mečom. Jej meč mu vyrazil v ústrety. Pri náraze mu cvakli zuby.

„Vpravo,“ pokračoval, a „dolu“, a „vľavo“, a znova „vľavo“, stále rýchlejšie postupoval dopredu. Arya ustupovala a kryla každý jeho výpad.

„Výpad,“ varoval ju, a keď vyrazil, uhla nabok, odrazila jeho meč a švih­la smerom na jeho plece. Skoro sa ho dotkla, skoro, bola tak blízko, až sa musela usmiať. Spotené vlasy jej padali do očí. Odhrnula si ich chrbtom dlane.

„Vľavo!“ zvolal Syrio. „Dolu!“ Jeho meč sa mihal vzduchom a Malou sálou sa rozliehal klepot dreva o drevo. „Vľavo. Vľavo. Hore. Vľavo. Vpravo. Vľavo. Dole. Vľavo!“

Drevený meč ju zasiahol do hrude a pocítila ostrú bolesť, o to horšiu, lebo prišla z nečakanej strany. „Au!“ skríkla. Bude tam mať nepríjemnú modrinu, keď si ľahne večer do postele voľakde na mori. Modrina je lekcia, povedala si v duchu, a po každej lekcii sme o niečo lepší.

Syrio ustúpil dozadu. „A ste mŕtva.“

Arya zvraštila tvár. „Podvádzate,“ rozhorčovala sa. „Povedali ste vľavo a išli ste sprava.“

„Presne tak. A je po vás.“

„Ale vy ste klamali!“

„Moje slová klamali. Moje oči a moja ruka kričali pravdu z plných pľúc, ale vy ste ju nevideli.“

„Ale áno,“ namietala Arya. „Stále som sa pozerala.“

„Pozerať sa neznamená vidieť, mŕtve dievča. Vodný tanečník vidí. Poďte, odložte meč, teraz je čas počúvať.“

Išla za ním k stene, kde si sadol na lavicu. „Syrio Forel bol prvým bojovníkom morapána z Braavosu, a viete, ako sa to stalo?“

„Boli ste najlepší šermiar v meste.“

„Nuž áno, ale prečo? Iní muži boli silnejší, rýchlejší, mladší, prečo bol Syrio Forel najlepší? Poviem vám.“ Jemne sa dotkol končekom malíčka svojho viečka. „Videl, skutočne videl, to je podstata. Počúvajte. Lode z Braavo­su sa plavia, kam ich vietor zaveje, do zvláštnych, úžasných krajín, a keď sa vrátia, nosia ich kapitáni čudesné zvery do zverinca pána morí. Také zvery ste jakživ nevideli: pásikavé kone, ozrutánske škvrnité čudá s dlhočizným krkom, chlpaté myšoprasce, veľké ako kravy, bodajúce pavúčie škorpióny, tigre, čo nosia svoje malé vo vaku, hrôzostrašné chodiace jaštery s kosákmi namiesto pazúrov. Syrio Florel ich videl všetky.

V ten deň, o ktorom vám chcem rozprávať, bol prvý bojovník nedlho mŕtvy a morapán poslal po mňa. Prišli k nemu mnohí hrdlorezi a všetkých poslali preč, nik nevedel prečo. Keď som predstúpil ja, morapán sedel a na kolenách sa mu rozvaľovala tučná žltá mačka. Povedal mi, že mu jeden jeho kapitán priniesol toho zvera z ostrova za východom slnka. ,Videli ste už niekedy niečo také?‘ opýtal sa ma.

A ja som mu odpovedal: ,Každú noc vídam tisícky takých v uličkách Braavo­su,‘ a morapán sa rozosmial a v ten deň ma vymenoval za svojho prvého bojovníka.“

Arya sa nechápavo vyškierala. „Nerozumiem.“

Syrio cvakol zubami. „Ten zver bola iba obyčajná mačka, nič viac. Ostatní očakávali, že uvidia bájne zviera, a tak ho aj videli. Aké obrovské, hovorili. Nebola o nič väčšia ako iné mačky, bola len tučná od ničnerobenia, lebo morapán ju kŕmil jedlom z vlastného stola. Aké čudné malé uši, hovorili. Uši jej odhryzli v bitke iné mačky. A očividne to bol kocúr, aj keď o nej morapán hovoril ako o mačke, a tak ju videli aj ostatní. Počúvali ste?“

Arya sa zamyslela. „Vy ste videli to, čo tam bolo naozaj.“

„Presne tak. Treba mať len otvorené oči. Srdce klame a hlava sa s nami zahráva, ale oči vidia pravdu. Pozerajte sa očami. Počúvajte ušami. Ochutnávajte ústami. Čuchajte nosom. Cíťte kožou. Potom prichádza na rad myslenie, až potom, a tak sa dozvedáme pravdu.“

„Presne tak,“ dodala Arya s úškrnom.

Syrio Forel sa usmial. „Uvažujem, že keď dorazíme do toho vášho Zimovresu, bude načase, aby sme vám dali do ruky tú vašu Ihlu.“

„Áno!“ zvolala nadšene Arya. „Len počkajte, až ukážem Jonovi…“

Masívne drevené dvere do Malej siene sa s rachotom rozleteli dokorán. Arya sa zvrtla.

Vo dverách stál rytier Kráľovskej gardy s piatimi lannisterovskými strážcami za pätami. Bol v plnej zbroji, ale mal zdvihnutý priezor. Arya si pamätala jeho ospalý pohľad a hrdzavé fúzy, keď prišiel s kráľom do Zimo­vresu – ser Meryn Trant. Červené plášte mali drôtené košele na veste z varenej kože a železné klobúky s levím erbom. „Arya Starková,“ prehovoril rytier, „poďte s nami, dieťa.“

Arya si váhavo hrýzla do pery. „Čo chcete?“

„Chce vás vidieť otec.“

Arya spravila krok dopredu, ale Syrio Forel ju chytil za rameno. „Ale prečo posiela lord Eddard lannisterovských mužov namiesto svojich vlastných? Tomu nerozumiem.“

„Staraj sa o seba, tanečný majster,“ povedal mu ser Meryn. „Toto sa ťa netýka.“

„Môj otec by neposlal vás,“ vyhlásila Arya. Vytasila drevený meč. Lannisterovci sa zasmiali.

„Odložte tú paličku, slečna,“ povedal jej ser Meryn. „Som člen Kráľovskej gardy, jeden z Bielych mečov.“

„To bol aj Kráľovrah, keď zabil predošlého kráľa!“ odvrkla Arya. „Nemusím s vami nikam chodiť, ak nechcem.“

Serovi Merynovi Trantovi došla trpezlivosť. „Berte ju!“ prikázal mužom. Spustil si priezor na prilbe.

Traja sa pohli dopredu, pri každom kroku im jemne štrngali krúžky zbroje. Arya zrazu dostala strach. Strach sa zarezáva hlbšie ako meč, hovorila si v duchu, aby upokojila splašené srdce.

Syrio Forel sa postavil medzi nich a zľahka si buchol dreveným mečom o čižmu. „To stačilo. Ste muži, alebo zvery, že takto strašíte dieťa?“

„Uhni, starec!“ povedal jeden červený plášť.

Syriov drevený meč zasvišťal vzduchom a odrazil sa chlapovi od prilby. „Som Syrio Forel, a vy sa so mnou budete rozprávať s náležitou úctou.“

„Plešatý bastard.“ Chlap vytasil dlhý meč. Palica znova zasvišťala oslepujúcou rýchlosťou. Arya počula prenikavý praskot a meč zabuchotal na kamennej dlážke. „Moja ruka!“ vykríkol strážca a držal si zlomené prsty.

„Na tanečného majstra si dosť rýchly,“ poznamenal ser Meryn.

„A vy ste dosť pomalý na rytiera,“ odsekol Syrio.

„Braavosana zabite a dievča mi priveďte,“ prikázal rytier v bielej zbroji.

Štyria lannisterovskí strážcovia tasili meče. Ten piaty so zlomenými prstami si odpľul a ľavou rukou vytiahol dýku.

Syrio Forel cvakol zubami a zaujal postoj vodného tanečníka, pri ktorom odhalil protivníkovi iba bok. „Arya, dieťa moje,“ zvolal, no ani na ňu nepozrel, nespúšťal oči z Lannisterovcov, „nadnes sme s tancovaním skončili. Radšej už choďte. Utekajte za otcom.“

Arya ho nechcela opustiť, ale učil ju, že ho musí poslúchať na slovo. „Svižne ako jeleň,“ šepla.

„Presne tak,“ odpovedal Syrio Forel, keď sa okolo neho zomkli Lannisterovci.

Arya cúvla, v ruke stále pevne zvierala drevený meč. Ako sa teraz pozerala na Syria Forela, uvedomila si, že pri súboji s ňou sa iba hral. Červené plášte s mečmi sa naňho vrhli z troch strán. Na hrudi a rukách mali krúžkovú zbroj a v nohaviciach všité oceľové rázporky, ale na nohách mali len koženú zbroj. Ruky mali nechránené a na klobúkoch nánosníky, ale nie priezory.

Syrio nečakal, kým sa dostanú až k nemu, ale uhol sa doľava. Arya jakživ nevidela, aby sa niekto pohyboval tak rýchlo. Jeden meč odrazil palicou, druhému sa šikovne vyhol. Druhý útočník stratil rovnováhu a vrazil do prvé­ho. Syrio ho kopol do chrbta a červené plášte sa spolu zrútili na zem. Tretí strážnik ich preskočil a urobil výpad na hlavu vodného tanečníka. Syrio sa vyhol jeho meču a sekol smerom nahor. Strážca sa s výkrikom zvalil na zem a z mokrej červenej diery, kde mal ešte pred chvíľou ľavé oko, sa mu vyvalila krv.

Tí, čo spadli prví, sa už dvíhali. Jedného kopol Syrio do tváre, druhému strhol z hlavy železný klobúk. Ten s dýkou sa ho pokúsil bodnúť. Syrio zachytil výpad prilbou a mužovi roztrieštil dreveným mečom koleno. Posledný červený plášť zahrešil, vyrazil a zahnal sa mečom, ktorý držal oboma rukami. Syrio sa odkotúľal nabok a vražedný výpad zasiahol muža bez prilby, ktorý sa práve pokúšal postaviť, rovno medzi krk a plece. Dlhý meč preťal krúžkovú zbroj, kožu aj sval. Muž na kolenách zvrieskol. Skôr než sa je­ho vrahovi podarilo vyslobodiť meč, bodol ho Syrio do ohryzka. Strážnik chrchlavo zvrieskol, chytil sa za krk, tvár mu zmodrala a zatackal sa dozadu.

Prv než sa Arya dostala k zadným dverám do kuchyne, ležali už tí piati na zemi mŕtvi alebo zomierali. Počula, ako ser Meryn Trant zahrešil. „Pre­kliati hlupáci!“ zakričal a vyťahoval meč z pošvy.

Syrio Forel zaujal bojový postoj a znova cvakol zubami. „Arya, dieťa moje,“ zvolal, ale ani na ňu nepozrel. „Choďte už.“

Pozeraj sa očami, povedal jej predtým. A ona videla: rytiera v bielej zbroji od hlavy až po päty, nohy, hrdlo aj ruky mu chránili kovové pláty, oči mal ukryté vo vysokej bielej prilbe a v ruke držal hrozivú zbraň. A proti nemu stál Syrio v koženej veste a s dreveným mečom. „Syrio, utečte!“ skríkla.

„Prvý bojovník Braavosu neuteká!“ zvolal, keď sa naňho vrhol ser Meryn. Syrio sa uhol, jeho drevený meč v tej rýchlosti pripomínal rozmazanú šmuhu. V okamihu zasadil rytierovi úder do spánku, do lakťa a do hrdla, drevený meč zvonivo odskakoval od prilby, od plátovej rukavice a od nákrčníka. Arya stála ako prikovaná. Ser Meryn vykročil dopredu, Syrio cúvol. Vykryl ďalší úder, vyhol sa druhému a odrazil tretí.

Štvrtý úder mu rozťal cvičný meč, presekol drevo aj kovové jadro.

Arya sa s plačom zvrtla a rozbehla preč.

V návale paniky sa hnala kuchyňami a špajzami, kľučkovala medzi kuchármi a kuchtíkmi. Do cesty sa jej priplietol pekárov pomocník s drevenou tácňou. Arya ju prevrhla a po zemi sa rozkotúľali voňavé bochníky čerstvého chleba. Počula za sebou výkriky, keď sa prešmykla popri tučnom mäsiarovi, ktorý na ňu zízal so sekáčom v ruke. Ruky mal až po lakte od krvi.

Hlavou sa jej preháňalo všetko, čo ju učil Syrio Forel. Svižne ako jeleň. Potichu ako tieň. Strach sa zarezáva hlbšie ako meč. Rýchlo ako had. Pokojne ako vodná hladina. Strach sa zarezáva hlbšie ako meč. Mocne ako medveď. Zúrivo ako rys. Strach sa zarezáva hlbšie ako meč. Človek, ktorý sa bojí, že prehrá, už prehral. Strach sa zarezáva hlbšie ako meč. Strach sa zarezáva hlbšie ako meč. Strach sa zarezáva hlbšie ako meč. Rukoväť jej dreveného meča bola úplne prepotená, a keď sa dostala ku schodom do vežičky, ledva lapala po dychu. Na chvíľu sa zarazila. Nahor, či dolu? Nahor by sa dostala ku krytému mostu, ktorý vedie ponad malý dvor k Veži pravej ruky, lenže presne tam istotne čakajú, že pôjde. Nikdy nerobte, čo od vás očakávajú, povedal jej raz Syrio. Arya sa pustila dolu točitým schodiskom, brala úzke kamenné schody po dvoch aj po troch. Ocitla sa v rozľahlej pivnici s klenbou, kde boli popri stene naukladané sudy s pivom až do výšky dvadsiatich stôp. Jediné svetlo sem prenikalo cez uzučké okná vysoko pod stropom.

Táto pivnica neviedla nikam. Nebol z nej iný východ než ten, ktorým vo­šla. Neodvážila sa vyjsť naspäť hore schodmi, ale nemohla tu zostať. Musí nájsť otca a povedať mu, čo sa stalo. Otec ju ochráni.

Arya si zastrčila drevený meč za opasok a začala liezť hore, skákala zo suda na sud, až dočiahla na okienko. Chytila sa oboma rukami kamennej hrany a vytiahla sa nahor. Múr bol hrubý tri stopy, okno bolo ako tunel, čo sa ťahá šikmo nahor a von. Arya sa plazila za denným svetlom. Keď už mala hlavu skoro zarovno so zemou, zadívala sa cez nádvorie k Veži pravej ruky.

Masívne drevené dvere boli roztrieskané, akoby ich rozrúbali sekerami. Na schodoch ležal dolu tvárou mŕtvy muž, zakrútený do plášťa, chrbát drôtenej košele mal samú krv. S hrôzou si všimla, že má sivý plášť s obrubou z bieleho atlasu. Nevedela určiť, kto je to.

„Nie,“ šepla. Čo sa to deje? Kde je otec? Prečo po ňu prišli červené plášte? Spomenula si, čo povedal chlap so žltou bradou, keď našla tie obludy. Keď môže zomrieť jeden pobočník, prečo by nemohol aj ďalší? Aryu zaštípali v očiach slzy. Zatajila dych a načúvala. Z Veže pravej ruky k nej doliehali zvuky bitky, krik, jačanie, rinkot mečov.

Nemôže sa tam vrátiť. Otec…

Arya zatvorila oči. Na chvíľu ju strach úplne ochromil. Zabili Joryho, Wyla a Hewarda, aj neznámeho strážcu na schodoch. Možno zabili aj otca a zabijú aj ju, ak ju chytia. „Strach sa zarezáva hlbšie ako meč,“ povedala sama pre seba, ale darmo by sa hrala na vodného tanečníka, Syrio bol vodný tanečník a ten biely rytier ho zrejme aj tak zabil, a ona je len malé dievča s dreveným mečom, opustené a vystrašené.

Vyplazila sa na dvor a ostražito sa obzerala, keď sa stavala na nohy. Hrad vyzeral prázdny. Červená bašta predsa nie je nikdy prázdna. Zrejme sa všetci skrývajú vnútri za zahasprovanými dverami. Arya sa túžobne zdvihla zrak k svojej komnate a potom sa pobrala preč od Veže pravej ruky, držala sa pri stene a zakrádala od jedného tieňa k druhému. Predstierala, že naháňa mačky… ibaže teraz bola ona tá mačka, a ak ju chytia, je po nej.

Postupovala pomedzi budovy a ponad múry, snažila sa mať vždy za chrb­tom stenu, aby ju nikto nemohol prekvapiť odzadu, až sa takmer bez prekážok dostala k stajniam. Kým sa kradla vnútorným nádvorím, prebehlo okolo nej zo dvanásť zlatých plášťov v krúžkovej a plátovej zbroji, ale keďže nevedela, na čej strane sú, skrčila sa do tieňa a počkala, kým prejdú.

Hullen, ktorý bol hlavným koniarom v Zimovrese, odkedy si Arya pamätala, ležal na zemi vo dverách stajne. Bodli ho toľkokrát, že jeho tunika vyzerala ako zdobená šarlátovými kvetmi. Arya si bola istá, že je mŕtvy, ale keď sa prikradla bližšie, otvoril oči. „Arya, motkoško,“ šepkal. „Musíte.. varovať svojho… otca…“ Z úst mu vybublala červená pena. Koniar znova zatvoril oči a zmĺkol.

Vnútri ležali ďalšie telá: paholok, s ktorým sa hrávala, a traja muži z otcových domácich stráží. Pri dverách stajne stál opustený voz s debnami a truhlicami. Tí mŕtvi ho určite práve nakladali a chystali na cestu do dokov, keď ich prepadli. Arya sa zakrádala bližšie. Jedno telo patrilo Desmondovi, ktorý jej kedysi ukázal svoj dlhý meč a sľúbil, že bude ochraňovať jej otca. Ležal na chrbte a civel do stropu nevidomými očami, na ktoré sa už zlie­tali muchy. Hneď pri ňom ležal muž v karmínovom plášti s levím erbom Lannisterovcov na prilbe. No bol len jeden. Jeden severan je za desať týchto južanských vojačikov, povedal jej kedysi Desmond. „Ty klamár!“ vyhŕkla a v prívale zlosti doňho kopla.

Zvieratá v stojiskách boli nepokojné, erdžali a fŕkali, cítili krv. Arya mala jediný plán, vyskočiť na koňa a ujsť, preč z hradu aj z mesta. Stačí držať sa kráľovskej cesty, a tá ju privedie domov do Zimovresu. Zvesila zo steny uzdu a postroj.

Ako prechádzala popri voze, upútala ju prevrátená truhlica. Asi ju zhodili, keď sa strhla bitka, alebo im spadla pri nakladaní. Drevo sa rozštiepilo a vrchnák otvoril, takže obsah truhly sa povaľoval po zemi. Arya spoznala všetky tie hodvábne, atlasové a zamatové šaty, ktoré nikdy nemala na sebe. Na ceste by sa jej však zišli teplé veci… a okrem toho…

Kľakla si na zem k rozhádzaným hábom. Vybrala hrubý vlniak, zamatovú sukňu, hodvábnu tuniku, nejaké spodné oblečenie, šaty, čo jej vyšívala mama, strieborný detský náramok, ktorý by mohla predať. Odtisla nabok vrchnák a šmátrala vo vnútri, či nenájde Ihlu. Schovala ju úplne naspodok, ale keď truhlica spadla, všetko sa premiešalo. Na chvíľu sa zľakla, že niekto meč našiel a vzal si ho. Vtom nahmatala pod atlasovými šatami tvrdý kov.

„Tak tu je,“ sykol jej ktosi za chrbtom.

Arya sa vyľakane otočila. Za ňou stál vyškerený stajník, spod ufúľanej vesty mu trčala špinavá biela tunika. Čižmy mal celé od hnoja a v ruke držal vidly. „Kto si?“ opýtala sa ho.

„Ona nevie, kto som ja,“ povedal, „ale ja dobre viem, kto je ona, veru hej. Vlčie dievča.“

„Pomôž mi osedlať koňa,“ požiadala ho Arya a siahla do truhlice po Ihlu. „Môj otec je kráľov pobočník, odmení ťa.“

„Otec je mŕtvy,“ povedal chlapec. Pomaly sa približoval. „To kráľovná mi dá odmenu. Poď sem, dievča.“

„Nepribližuj sa!“ Zovrela rukoväť Ihly.

„Poď sem, ti hovorím.“ Prudko ju schmatol za rameno.

Všetko, čo ju kedy učil Syrio Forel, jej v okamihu vyfučalo z hlavy. V náh­lej hrôze si dokázala spomenúť iba na úplne prvú lekciu, ktorú jej dal kedysi Jon Snow.

Vrazila doňho ostrý hrot meča a mykla ním nahor s divou, zúrivou silou.

Ihla prenikla cez koženú vestu do mäkkého bieleho brucha a vyšla von na chrbte medzi lopatkami. Chlapec pustil vidly a vydal tichý ston či vzdych. Chytil čepeľ do dlaní. „Bohovia,“ zakvílil a spodná tunika mu začala červenieť. „Vyber to.“

Keď vytiahla čepeľ, zomrel.

Kone splašene híkali. Arya meravo stála nad telom, stretnutie so smrťou ju vystrašilo. Keď chlapec žuchol na zem, z úst sa mu vyvalila krv, striekala aj z prebodnutého brucha a pod telom sa mu už začínala tvoriť mláka. Ruky mal porezané, ako nimi chytil čepeľ. Pomaly cúvala so zakrvavenou Ihlou v ruke. Musí utiecť čo najďalej odtiaľto, čo najďalej od chlapcovho vyčítavého pohľadu.

Znova schmatla uzdu aj postroj a rozbehla sa k svojej kobyle, ale keď jej chcela prehodiť sedlo cez chrbát, s hrôzou si uvedomila, že hradné brány sú určite zatvorené. Bezpochyby strážia aj zadné východy. Možno ju stráže nespoznajú. Ak si budú myslieť, že je chlapec, azda ju pustia… Nie, akiste majú rozkaz nepúšťať von ani nohu, či ju spoznajú alebo nie.

Ale z hradu predsa vedie aj iná cesta…

Sedlo sa vyšmyklo Aryi z prstov a s buchnutím dopadlo na zem do prachu. Podarí sa jej znova nájsť miestnosť s obludami? Nebola si tým vôbec istá, ale vedela, že to musí skúsiť.

Pozbierala háby, čo si vybrala na cestu, obliekla si plášť a v jeho záhyboch schovala Ihlu. Zvyšok zbalila do uzlíka. S batôžkom pod pazuchou sa odkradla na druhý koniec stajne. Odhasprovala zadné dvere a bojazlivo vyzrela von. Počula vzdialený štrngot mečov a kvílivý výkrik muža na druhej strane nádvoria. Bude musieť zísť po točitom schodisku, prejsť okolo kuchynky a ohrady s prascami, tade išla aj minule, keď naháňala kocúra… ibaže tak by musela prejsť tesne popri kasárňach zlatých plášťov. Tade ísť nemôže. Snažila sa vymyslieť inú cestu. Keby prešla na druhú stranu hradu, mohla by sa preplaziť popri riečnom múre a cez boží hájik… lenže predtým bude musieť prejsť krížom cez dvor, kde ju zočia stráže na hradbách.

Jakživ tam nevidela toľko mužov. Väčšinou to boli zlaté plášte ozbrojené kopijami. Niektorí ju poznali z videnia. Čo spravia, keď ju zbadajú, ako uteká cez dvor? Z tej výšky bude vyzerať maličká – zistia, kto je? A bude ich to zaujímať?

Musí hneď a zaraz odísť, ale keď prišla tá chvíľa, zaplavil ju taký strach, že sa nemohla pohnúť.

Pokojne ako vodná hladina, začula pri uchu hlások. Arya sa tak zľakla, že skoro pustila uzlík. Horúčkovito sa obzerala, ale nikto okrem nej v stajni nebol, len kone a mŕtvi.

Potichu ako tieň, počula. Bol to jej, alebo Syriov hlas? Nevedela, ale aj tak ju upokojoval a zaháňal jej strach.

Vyšla zo stajne.

V živote sa tak nebála. Mala sto chutí rozbehnúť sa a schovať, ale prinútila sa kráčať cez dvor akoby nič, pomaly kládla nohu pred nohu, ako keby mala všetok čas na svete a žiadny dôvod niekoho sa báť. Zdalo sa jej, že na sebe cíti ich oči, ako keby jej pod šatami lozili chrobáky. Ani raz nepozrela hore. Bolo jej jasné, že keby videla, ako na ňu hľadia, opustila by ju všetka odvaha, odhodila by uzlík, rozbehla by sa s plačom ako malá, a už by ju mali. Upierala zrak na zem. Keď prišla do tieňa kráľovského septu na druhom konci dvora, bola mokrá ako myš, ale nikto nespustil krik.

Sept bol otvorený a prázdny. Vnútri horelo asi päťdesiat modlitebných svie­čok vo voňavom tichu. Arya si povedala, že dve sviečky bohom chýbať nebudú. Napchala si ich do rukáva a vyliezla zadným oknom. Vykradnúť sa do uličky, kde kedysi zahnala do kúta jednouchého kocúra, nebolo nič ťažké, ale potom zablúdila. Preliezala cez okná, preskakovala múry, šmátrala po stenách v tmavých pivniciach, potichu ako tieň. Raz začula ženský plač. Takmer hodinu hľadala nízke úzke okno, čo sa zvažovalo do kobky s obludami.

Hodila doň uzlík a vrátila sa zapáliť sviečku. Bolo to nebezpečné, oheň, ktorý si všimla, už dohorieval, a kým fúkala do pahreby, začula hlasy. Chrániac blikotajúci plamienok sviečky dlaňami, preliezla oknom práve vo chvíli, keď ktosi vchádzal do dverí, ale nevidela kto.

Tentoraz ju obludy nevystrašili. Pripadali jej takmer ako starí priatelia. Arya zdvihla sviečku nad hlavu. Pri každom jej kroku sa na stenách roztancovali tiene, ako keby sa za ňou otáčali a sledovali ju. „Draci,“ šepla. Vytiahla Ihlu spod plášťa. Štíhla zbraň vyzerala maličká a draci neskutočne obrovskí, no aj tak sa Arya cítila istejšie s mečom v ruke.

Dlhá chodba bez okien hneď za dverami bola taká tmavá, ako si ju pamätala. Držala Ihlu v ruke, ktorou zvyčajne šermovala, a v pravej hrsti zvie­rala sviečku. Po hánkach jej stekal horúci vosk. Vchod do studne bol naľavo, a tak sa Arya pustila doprava. Najradšej by sa rozbehla, ale bála sa, že jej zhasne sviečka. Počula tichý piskot krýs a zazrela dve žiarivé očká na hranici svetla, ale krysy jej nenaháňali strach. To skôr iné veci. Bolo by ľahké schovať sa tu, ako sa vtedy schovala pred čarodejníkom a tým chlapom s dvojitou bradou. Akoby videla toho stajníka pri stene, zatínal prsty ani pazúry a z hlbokých rán, kde ho na dlaniach porezala Ihla, mu kvapkala krv. Čo ak ju chytí, keď tade pôjde? Už z diaľky by videl jej sviečku. Azda by mala ísť bez svetla…

Strach sa zarezáva hlbšie ako meč, šepkal hlások v jej vnútri. Arya si spomenula na krypty pod Zimovresom. Sú oveľa desivejšie ako toto tu, hovorila si v duchu. Keď do nich šla prvý raz, bola ešte úplne malá. Zobral ich tam jej brat Robb, ju, Sansu a maličkého Brana, vtedy bol asi taký ako teraz Rickon. Mali so sebou len jednu sviečku a Bran vytriešťal oči na kamenné tváre zimných kráľov s vlkmi pri nohách a s mečmi na kolenách.

Robb ich zaviedol až na koniec popri starom otcovi, Brandonovi a Lyanne, aby im ukázal ich vlastné hrobky. Sansa nespúšťala oči z malého ohorka sviečky v obave, aby nezhasla. Stará dojka jej hovorila, že tam dole sú pavúky a potkany veľké ako psy. Keď to povedala, Robb sa vyškieral. „Pavúky a krysy nie sú nič hrozné,“ šeptal. „Ale tu ožívajú mŕtvi.“ Vtom čosi začuli, tichý rozochvený zvuk. Maličký Bran sa jej silno chytil za ruku.

Keď z otvorenej hrobky vyšiel bledý duch a skučaním sa dožadoval krvi, Sansa sa s krikom rozbehla ku schodom a Bran s plačom oblapil Robba okolo nohy. Arya sa naširoko rozkročila a uštedrila duchovi buchnát. Bol to iba Jon posypaný múkou. „Ty somár,“ povedala, „vystrašil si malého,“ ale Jon s Robom sa len rehotali ako kone a po chvíli sa k nimi pridala aj Arya s Branom.

Pri tej spomienke sa Arya usmiala a temnota už pre ňu neukrývala nijaké hrôzy. Stajník bol mŕtvy, sama ho predsa zabila, a keby na ňu odniekiaľ vyskočil, zabije ho znova. Pôjde domov. Všetko bude lepšie, len čo bude doma, v bezpečí za sivými žulovými hradbami Zimovresu.

Arya sa vrhla hlbšie do tmy a jej kroky sa ozývali ďaleko pred ňou.





SANSA


Po Sansu si prišli na tretí deň.

Vybrala si striedme šaty z tmavosivej vlny jednoduchého strihu, no s bohatými výšivkami na golieri a na rukávoch. Prstami nešikovne zápasila so striebornými háčikmi, nemala tu slúžky, čo by ju obliekli. Jeyne Poolovú zavreli spolu s ňou, ale tá bola úplne nepoužiteľná. Tvár mala opuchnutú od plaču, nevedela sa upokojiť a stále rumázgala za otcom.

„Som presvedčená, že tvojmu otcovi sa nič zlé nestalo,“ povedala Sansa, keď sa jej konečne podarilo správne si pozapínať šaty. „Požiadam kráľovnú, aby ťa za ním pustila.“ Myslela si, že milým slovom Jeyne poteší, ale tá na ňu len uprela červené oči a rozplakala sa ešte usedavejšie. Ako malá.

Aj Sansa v prvý deň plakala. Za hrubými múrmi Maegorovej pevnosti, za zavretými zahasprovanými dverami bolo ťažké nemať strach, keď sa začalo zabíjanie. Vyrastala za zvukov cvendžiacej ocele, čo sa ozývali z dvora, a sotva prešiel deň, aby nepočula rinčať meče, no teraz, keď vedela, že je to na život a na smrť, bolo to celkom iné. Nikdy to všetko takto nevnímala, a doliehali k nej aj iné zvuky, bolestné chrčanie, zlostné nadávky, volanie o pomoc, stony zranených a zomierajúcich. Rytieri v piesňach nikdy nekričali ani neprosili o zľutovanie.

A tak plakala a cez dvere ich prosila, aby jej povedali, čo sa deje, volala otca, septu Mordanu, kráľa, svojho galantného princa. Ak ju aj stráže pred dverami počuli, odpovede sa nedočkala. Dvere sa otvorili len jediný raz neskoro v noci, keď dovnútra sotili roztrasenú a dobitú Jeyne Poolovú. „Všetkých zabíjajú!“ skríkla komorníkova dcéra. A nevedela sa utíšiť. Pes jej vraj rozbil dvere bojovou sekerou. Na schodoch Veže pravej ruky sa váľali telá a schody boli šmykľavé od krvi. Sansa si osušila slzy, keď sa pokúšala upokojiť priateľku. Plakali, až kým spolu nezaspali v objatí ako sestry.

Druhý deň bol ešte horší. Izba, do ktorej zatvorili Sansu, sa nachádzala na najvyššom poschodí Maegorovej pevnosti. Z okna videla, že ťažká železná padacia mreža je spustená a padací most nad suchou priekopou, ktorá oddeľovala túto pevnosť v pevnosti od ostatného hradu, je zdvihnutý. Po hradbách sa zakrádali lannisterovské stráže s kopijami a kušami. Bolo po boji a na Červenú baštu sa znieslo hrobové ticho. Jediným zvukom bolo nepretržité fňukanie Jeyne Poolovej.

Dostali jedlo – tvrdý syr, čerstvý chlieb a mlieko na raňajky, pečené kura so zeleninou na obed a na neskorú večeru dusené hovädzie s jačmennými krúpami –, ale sluhovia, ktorí ho priniesli, nechceli odpovedať na Sansine otázky. V ten večer jej akési ženy priniesli oblečenie z Veže pravej ruky aj nejaké Jeynine veci, ale vyzerali rovnako vystrašené ako Jeyne, a keď sa s nimi chcela rozprávať, utiekli pred ňou, akoby mala sivý mor. Stráže pred dverami im stále bránili opustiť komnatu.

„Prosím, musím znova hovoriť s kráľovnou,“ opakovala im Sansa ako každému, koho v ten deň videla. „Bude sa so mnou rozprávať, viem to. Prosím vás, povedzte jej, že sa s ňou chcem stretnúť. Ak to nepoviete kráľovnej, tak aspoň princovi Joffreymu, prosím vás. Máme sa brať, keď vyrastieme.“

Na druhý deň sa pri západe slnka rozhlaholil veľký zvon. Jeho hlboké, sýte vyzváňanie naplnilo Sansu hrôzou. Len zvonil a zvonil, a po chvíli sa k nemu pridal ďalší zvon z Veľkého Baelorovho septu na Vysenyi­nom kopci. Zvonenie sa rozliehalo mestom ako hrmenie varujúce pred búrkou.

„Čo je to?“ opýtala sa Jeyne a zakryla si uši. „Prečo zvonia zvony?“

„Kráľ je mŕtvy.“ Sansa nevedela povedať, ako to vie, ale bola si tým istá. Nekonečné, ťahavé vyzváňanie, smutné ako žalospev, napĺňalo izbu. Prepadol hádam hrad nejaký nepriateľ a zabil kráľa Roberta? Žeby sa preto rozpútala bitka, ktorú počuli?

V ten večer si líhala do postele plná obáv, neistoty a strachu. Je teraz kráľom jej spanilý Joffrey? Alebo zabili aj jeho? Bála sa oňho aj o otca. Keby jej len niekto povedal, čo sa deje…

V tú noc sa Sanse snívalo o Joffreym na tróne, ona sedela pri ňom v šatách utkaných zo zlata. Mala na hlave korunu a predstúpili pred ňu úplne všetci, ktorých poznala, aby pokľakli a vzdali jej hold.

Nasledujúce ráno, na tretí deň, po ňu prišiel ser Boros Blount z Kráľovskej gardy, aby ju odviedol ku kráľovnej.

Ser Boros bol škaredý muž so širokou hruďou a krátkymi krivými nohami. Mal sploštený nos, ovisnuté líca, šedivé lámavé vlasy. V ten deň bol oblečený v bielom zamate a snehobiely plášť mal zopnutý brošňou v tvare leva. Zlatý lev sa jemne leskol a oči mal z maličkých rubínov. „Dnes ráno vyzeráte úžasne, ser Boros,“ povedala Sansa. Dáma nezabúda na zdvorilosť a ona sa rozhodla byť dámou za každých okolností.

„Aj vy, pani moja,“ odvetil ser Boros bezvýrazným hlasom. „Jej výsosť vás očakáva. Poďte so mnou.“

Pred dverami stáli stráže, lannisterovskí ozbrojenci v karmínových plášťoch a prilbách s levím erbom. Sansa sa prinútila do úsmevu, a keď prechádzala popri nich, zaželala im dobré ráno. Po prvý raz vyšla z komnaty, kam ju ser Arys Oakheart zatvoril pred dvoma dňami. „Aby si bola v bezpečí, moja milá,“ povedala jej vtedy kráľovná Cersei. „Joffrey by mi nikdy neodpustil, keby sa jeho vyvolenej niečo stalo.“

Sansa čakala, že ju ser Boros vezme do kráľovských komnát, ale on ju viedol von z Maegorovej pevnosti. Most bol znova spustený. Akísi chlapi spúšťali muža na lanách do hlbín suchej priekopy. Keď Sansa pozrela dolu, zbadala tam telo napichnuté na obrovských železných bodcoch. Rýchlo odvrátila zrak, bála sa pýtať, bála sa pridlho pozerať, bála sa, že je to nie­kto, koho pozná.

Kráľovnú Cersei našli v komnatách rady, usadenú za dlhým stolom zahádzaným papiermi, sviečkami a hrudami pečatného vosku. Bola to prenádherná komnata. Sansa s úžasom vyriešťala oči na vyrezávaný drevený paraván a dve sfingy sediace pri dverách.

„Vaša výsosť,“ povedal ser Boros, keď ich uviedol ďalší rytier Krá­ľovskej gardy, ser Mandon s čudne bezvýraznou tvárou, „priviedol som dievča.“

Sansa dúfala, že uvidí aj Joffreyho. Jej princ tam však nebol, zato tam nechýbali traja kráľovi radcovia. Po kráľovninom ľavom boku sedel lord Petyr Baelish, na konci stola veľmajster Pycelle a nad nimi sa skláňal lord Varys v opare vône kvetov. S hrôzou si uvedomila, že sú všetci v čiernom, v smútočnom…

Kráľovná mala na sebe čierne hodvábne šaty s vysokým golierom a živôtik od krku až po prsia vyšitý stovkou tmavočervených rubínov. Boli vybrúsené do tvaru slzy, ako keby kráľovná plakala krv. Cersei sa na Sansu usmiala, a tá si pomyslela, že jakživ nevidela taký krásny a smutný úsmev. „Sansa, drahé dieťa,“ oslovila ju, „viem, že si sa na mňa pýtala. Mrzí ma, že som po teba nemohla poslať skôr. Situácia bola nepokojná a nemala som ani chvíľku čas. Verím, že sa o teba moji ľudia dobre postarali.“

„Všetci boli veľmi milí, vaša výsosť, ďakujem za opýtanie,“ odpovedala vychovane Sansa. „Len… no, nikto sa s nami nechce rozprávať ani nám povedať, čo sa deje…“

„Nám?“ nechápala očividne kráľovná.

„Strčili sme k nej aj komorníkovu dcéru,“ vysvetlil ser Boros. „Nevedeli sme, čo s ňou.“

Kráľovná sa zamračila. „Nabudúce sa opýtajte,“ povedala zostra. „Len bohovia vedia, akými povedačkami Sansu kŕmila.“

„Jeyne sa bojí,“ ozvala sa Sansa. „Stále iba plače. Sľúbila som jej, že sa opýtam, či by nemohla ísť za otcom.“

Starý veľmajster Pycelle sklopil zrak.

„Jej otcovi sa nič nestalo, však?“ opýtala sa s úzkosťou Sansa. Vedela, že sa bojovalo, ale komorníkovi by predsa nikto neublížil. Veď Vayon Poole ani nenosil meč.

Kráľovná Cersei si premerala jedného radcu za druhým. „Nedovolím, aby si Sansa robila zbytočné starosti. Čo spravíme s jej priateľkou, páni?“

Lord Petyr sa nahol dopredu. „Ja už pre ňu nájdem miesto.“

„Ale nie tu v meste,“ povedala kráľovná.

„Nie som blázon.“

Kráľovná si nevšímala jeho poznámku. „Ser Boros, odveďte to dievča do komnát lorda Petyra, nech sa tam jeho ľudia o ňu postarajú, kým si po ňu nepríde. Povedzte jej, že ju Malíček vezme za otcom, to by ju mohlo upokojiť. Chcem, aby bola preč, skôr než sa Sansa vráti do komnaty.“

„Ako rozkážete, vaša výsosť,“ povedal ser Boros. Hlboko sa uklonil, zvrtol sa na päte, a keď odchádzal, biely plášť za ním vial.

Sansa bola zmätená. „Nerozumiem tomu. Kde je Jeynin otec? Prečo ju za ním neodvedie ser Boros, prečo to musí urobiť lord Petyr?“ Sľubovala si, že sa bude správať ako dáma, že bude jemná ako kráľovná a silná ako jej matka lady Catelyn, ale zrazu na ňu znova doľahol strach. Chvíľu mala pocit, že sa rozplače. „Kam ju posielate? Nespravila nič zlé, je to dobré dievča.“

„Rozrušila ťa,“ povedala kráľovná milým hlasom. „To nestrpíme. A už ani slovo! Lord Baelish sa o ňu dobre postará, sľubujem.“ Potľapkala po stoličke vedľa seba. „Sadni si, Sansa. Chcem sa s tebou porozprávať.“

Sansa si prisadla ku kráľovnej. Cersei sa znova usmiala, ale Sansu už úzkosť neopustila. Varys si mädlil mäkké dlane, veľmajster Pycelle upieral ospalé oči do papierov pred sebou, ale cítila na sebe Malíčkov pohľad. Ten malý muž na ňu pozeral tak, až mala pocit, že je nahá. Naskočila jej husia koža.

„Drahá Sansa,“ obrátila sa k nej kráľovná a položila jej pôvabnú ruku na zápästie. „Aká si len krásna! Dúfam, že vieš, ako ťa mám rada a ako ťa Joffrey ľúbi.“

„Naozaj?“ opýtala sa Sansa bez dychu. Zaraz zabudla na Malíčka. Jej princ ju má rád. Na ničom inom nezáleží.

Kráľovná sa usmiala. „Skoro ako keby si bola moja vlastná dcéra. A viem, ako miluješ Joffreyho.“ Unavene zavrtela hlavou. „Obávam sa však, že pre teba máme nepríjemné správy o tvojom otcovi. Musíš byť statočná, drahé dieťa.“

Sansu z jej tichých slov zamrazilo. „Aké?“

„Váš otec je zradca, zlatko,“ odpovedal lord Varys.

Veľmajster Pycelle zdvihol prastarú hlavu. „Na vlastné uši som počul, ako lord Eddard prisahal nášmu milovanému kráľovi Robertovi, že bude mladých princov ochraňovať, ako keby boli jeho vlastní. A len čo kráľ zomrel, zvolal malú radu, aby ukradol princovi Joffreymu trón, ktorý mu podľa práva patrí.“

„Nie,“ vyhŕkla Sansa. „To by nespravil. Nikdy!“

Kráľovná vzala do ruky list. Papier bol roztrhaný a stvrdnutý od zaschnutej krvi, ale zlomená pečať patrila jej otcovi – pravlk odtlačený do bledého vosku. „Toto sme našli u kapitána vašich stráží, Sansa. Je to list bratovi môjho zosnulého manžela Stannisovi, ktorým ho vyzýva, aby sa ujal koruny.“

„Prosím, vaša výsosť, to musí byť omyl.“ Pochytila ju panika, zakrútila sa jej hlava, mala pocit, že zamdlie. „Prosím vás, pošlite po môjho otca, nech vám povie, že by nikdy nenapísal taký list, kráľ bol jeho priateľ.“

„Aj Robert si to myslel,“ povedala kráľovná. „Jeho zrada by mu zlomila srdce. Vďaka bohom, že sa toho nemusel dožiť.“ Vzdychla si. „Sansa, drahé dieťa, musíš si uvedomiť, do akého hrozného položenia nás to dostalo. Ty si nevinná, nič zlé si neurobila, to všetci vieme, a predsa si dcérou zradcu. Ako by som ťa teraz mohla vydať za svojho syna?“

„Ale ja ho ľúbim,“ bedákala Sansa, celá zmätená a vystrašená. Čo s ňou chcú urobiť? Čo spravili s jej otcom? Takto to nemalo byť. Musí si vziať Joffreyho, sú zasnúbení, bol jej prisľúbený, veď sa jej o tom aj snívalo. To predsa nie je spravodlivé, aby jej ho brali pre niečo, čo vykonal jej otec.

„Ja to veľmi dobre viem, drahé dieťa,“ povedala Cersei milým, prívetivým hlasom. „Prečo inak by si za mnou prišla a prezradila mi otcov plán poslať vás odtiaľto preč, ak nie z lásky?“

„Bolo to z lásky!“ vyhŕkla Sansa. „Otec mi nedovolil ani sa len rozlúčiť.“ Vždy bola dobrá, poslušná, ale v to ráno si pripadala ničomná ako Arya, keď sa zakrádala od septy Mordany, aby sa vzoprela otcovi. Ešte nikdy nebola taká neposlušná, a nebola by ani v to ráno, keby tak veľmi neľúbila Joffreyho. „Chcel ma odvliecť naspäť do Zimovresu a vydať za nejakého potulného rytiera, hoci chcem len Joffreyho. Hovorila som mu to, ale nepočúval ma.“ Kráľ bol jej posledná nádej. Kráľ by mohol otcovi prikázať, aby ju nechal v Kráľovom prístave a vydal za Joffreyho, Sansa o tom bola presvedčená, lenže kráľ jej vždy naháňal strach. Bol strašne hlučný, hrubý a skoro stále opitý, a asi by ju len poslal naspäť k lordovi Eddardovi, keby ju k nemu vôbec pustili. A tak nakoniec zašla za kráľovnou a vyliala si srdce, Cersei ju počúvala a ešte jej aj pekne poďakovala… Ibaže potom ju ser Arys odviedol do komnaty v Maegorovej pevnosti, dal ju strážiť a pár hodín nato sa vonku strhol boj. „Prosím,“ pokračovala, „musíte mi dovoliť vydať sa za Joffreyho, budem mu najlepšou ženou, uvidíte. Budem presne taká kráľovná ako vy, sľubujem.“

Kráľovná Cersei preletela pohľadom po ostatných. „Páni radcovia, čo hovoríte na jej prosbu?“

„Úbohé dieťa,“ zamumlal Varys. „Taká čistá a nevinná láska, vaša výsosť, bolo by kruté odmietnuť ju… a predsa, čo môžeme robiť? Jej otec je odsúdený za zradu.“ Bezmocne si pošúchal ruky.

„Dieťa, zrodené zo zradcovského semena, zistí, že zrada je preň priro­dzená,“ povedal veľmajster Pycelle. „Teraz je milá, ale ktovie, aké zrady zosnová o desať rokov.“

„Nie,“ zhrozila sa Sansa. „Ja nie som, nikdy by som… Nikdy by som nezradila Joffreyho, milujem ho, prisahám, milujem.“

„Ach, aké dojemné,“ ozval sa Varys. „A predsa je pravda, že krv je silnejšia ako všetky prísahy.“

„Mne pripomína skôr jej matku ako otca,“ zamiešal sa do debaty tichým hlasom lord Petyr Baelish. „Pozrite na ňu. Tie vlasy, tie oči! Vyzerá presne ako Cat v jej veku.“

Kráľovná sa ustarostene pozrela na Sansu a tá v jej očiach predsa len postrehla náznak vľúdnosti. „Dieťa,“ povedala kráľovná, „keby som len moh­la úprimne veriť, že nie si ako tvoj otec, nič by ma tak nepotešilo ako vi­dieť ťa po boku môjho Joffreyho. Viem, že ťa ľúbi z celého srdca.“ Vzdychla si. „No aj tak sa obávam, že lord Varys a veľmajster Pycelle majú pravdu. Krv sa nezaprie. Neviem zabudnúť, ako tvoja sestra nahuckala svojho vlka na môjho syna.“

„Ja nie som ako Arya!“ vyhŕkla Sansa. „Ona má zradcovskú krv, nie ja. Ja som dobrá, opýtajte sa septy Mordany, ona vám povie, ja chcem byť len Joffreyho oddaná a milujúca manželka.“

Pocítila na sebe váhu Cerseinho skúmavého pohľadu. „Verím, že to myslíš vážne, dieťa.“ Cersei sa obrátila k ostatným. „Páni, povedala by som, že ak by aj zvyšok jej rodiny zostal v týchto strašných časoch taký oddaný, mohli sme oveľa skôr zabudnúť na obavy.“

Veľmajster Pycelle si hladkal hustú dlhú bradu a zamyslene zvraštil hrubé obočie. „Lord Eddard má troch synov.“

„Sú to ešte len deti,“ povedal lord Petyr a pokrčil plecami. „Mne by skôr robila starosti lady Catelyn a Tullyovci.“

Kráľovná chytila Sansinu ruku do dlaní. „Dieťa, vieš písať?“

Sansa nervózne prikývla. Vedela čítať a písať lepšie ako jej bratia, len v počtoch bola veľmi slabá.

„To rada počujem. Možno jestvuje pre teba a Joffreyho istá nádej…“

„Čo mám urobiť?“

„Napíšeš svojej matke a bratovi, tomu najstaršiemu… akože sa volá?“

„Robb,“ hlesla Sansa.

„Určite sa k nim čoskoro dostane správa o zrade tvojho otca. Najlepšie bude, keď sa o tom dozvedia od teba. Musíš im povedať, ako lord Eddard zradil kráľa.“

Sansa zúfalo chcela Joffreyho, ale nevedela, či bude mať odvahu spraviť, o čo ju žiada kráľovná. „Ale on nikdy… ja nie… vaša výsosť, nebudem vedieť, čo mám napísať…“

Kráľovná ju potľapkala po ruke. „Dieťa, my ti povieme, čo máš napísať. Najdôležitejšie je, aby si lady Catelyn a svojho brata presvedčila, aby zachovali mier v kráľovstve.“

„Čakajú ich ťažké časy, ak neposlúchnu,“ dodal veľmajster Pycelle. „Ale pre lásku k nim na nich musíš naliehať, aby počúvli hlas rozumu.“

„Matka sa o teba určite bude príšerne báť,“ povedala kráľovná. „Musíš jej napísať, že ti nič nechýba a je tu o teba dobre postarané, že sa k tebe pekne správame a máš všetko, čo potrebuješ. Požiadaš ich, aby prišli do Kráľovho prístavu a zložili prísahu vernosti Joffreymu, keď nastúpi na trón. Ak to urobia… nuž, budeme si môcť byť istí, že tvoja krv nie je skalená a keď rozkvitne kvet tvojho ženstva, vydáš sa za kráľa vo Veľkom Baelorovom septe pred očami bohov a ľudí.“

… vydáš sa za kráľa… pri tých slovách sa Sanse zrýchlil dych, no stále váhala. „Možno… keby som sa mohla stretnúť s otcom, porozprávať sa s ním o…“

„O zrade?“ skočil jej do reči lord Varys.

„Sansa, sklamala si ma,“ povedala kráľovná s kamenným pohľadom. „Povedali sme ti, čo spáchal tvoj otec. Ak si naozaj taká oddaná, ako sa tváriš, prečo ho chceš vidieť?“

„Ja… ja som len…“ Sansa cítila, ako sa jej do očí tisnú slzy. „On nie je… prosím, nie je… nie je zranený alebo… alebo…“

„Lordovi Eddardovi nikto neublížil,“ odvrkla kráľovná.

„Ale… čo s ním bude?“

„O tom rozhodne kráľ,“ uzavrel dôrazne veľmajster Pycelle.

Kráľ! Sansa zažmurkala, aby potlačila slzy, čo sa jej hrnuli do očí. Joffrey je teraz kráľ, pomyslela si. Jej galantný princ by predsa nikdy neublížil jej otcovi, aj keby spáchal to, čo tu tvrdia. Bola si istá, že keby ho poprosila o milosť, vyslyšal by ju. Musí ju vyslyšať, veď ju miluje, aj kráľovná to povedala. Joff bude musieť otca potrestať, ostatní veľmoži to budú od neho očakávať, ale mohol by ho poslať naspäť do Zimovresu alebo do vyhnanstva do Slobodných miest za Úzkym morom. Bude to len na pár rokov. Dovtedy sa s Joffreym vezmú. Len čo bude kráľovná, presvedčí Joffa, aby priviedol otca naspäť a odpustil mu.

Ibaže… ak mama alebo Robb ukujú nejakú zradu, zvolajú bandériá alebo odmietnu prisahať vernosť, alebo hocičo iné, všetko sa pokazí. V srdci cítila, že jej Joffrey je dobrý a láskavý, ale kráľ musí byť na rebelov prísny. Musí ich presvedčiť, aby to pochopili, musí!

„Ja… napíšem tie listy,“ povedala nakoniec.

Cersei Lannisterová sa k nej naklonila s tým najsrdečnejším úsmevom a zľahka ju pobozkala na líce. „Ja som to vedela. Joffrey bude veľmi hrdý, keď mu poviem, ako statočne a rozumne si sa dnes zachovala.“

Nakoniec napísala štyri listy. Mame lady Catelyn Starkovej; bratom do Zimovresu; tete lady Lyse Arrynovej do Orlieho hniezda; starému otcovi lordovi Hosterovi Tullymu do Riavokrutu. Keď dopísala, prsty mala stuhnuté a zababrané od atramentu. Varys mal pečať jej otca. Zohriala bledý včelí vosk nad sviečkou, opatrne ho zliala a prizerala sa, ako eunuch pečatí listy starkovským znakom pravlka.

Keď ser Mandon Moore odviedol Sansu naspäť do veže Maegorovej pevnosti, Jeyne Poolová bola už preč aj so svojimi zvrškami. Už žiadne rumázganie, pomyslela si vďačne Sansa. No predsa len jej bolo samej akosi chladnejšie, aj keď založila oheň v kozube. Pritiahla si kreslo k ohňu, vybrala si obľúbenú knihu a ponorila sa do príbehov o Florianovi a Jonquil, o lady Shelle a Dúhovom rytierovi, o udatnom princovi Aemonovi a jeho pre­kliatej láske k bratovej kráľovnej.

Až neskoro v noci, keď jej na viečka sadal spánok, Sansa si uvedomila, že sa zabudla opýtať, čo je s jej sestrou.





JON


Othor,“ vyhlásil ser Jaremy Rykker, „nepochybne. A toto bol Jafer Flowers.“ Nohou obrátil telo a z mŕtvej bielej tváre hľadeli do za­mračenej oblohy dve nebovomodré oči. „Boli to muži Bena Starka, obaja.“

Muži môjho strýka, pomyslel si otupene Jon. Spomenul si, ako ho prosil, aby mohol ísť s nimi. Bohovia, aký som bol zelenáč! Keby ma bol zobral so sebou, teraz som tu mohol ležať ja…

Jaferovo pravé zápästie bolo rozkmásané a trčali z neho kosti, kde mu Duch odhryzol ruku. Jeho pravá ruka plávala vo fľaši s octom vo veži majstra Aemona. Ľavá ruka, ktorá stále držala na mieste, bola čierna ako jeho plášť.

„Bohovia, zľutujte sa,“ zamrmlal Starý medveď. Zoskočil z huculky a podal opraty Jonovi. V to ráno bolo nezvyčajne teplo, veliteľovi sa na širokom čele perlil pot ako rosa na melóne. Jeho kobyla bola nervózna, prevracala oči, spätkovala čo najďalej od mŕtvol. Jon ju odviedol nabok a musel ju tíšiť, aby sa nesplašila. Koňom sa toto miesto nepáčilo. A vlastne ani Jonovi.

A úplne najmenej sa páčilo psom. Priviedol ich sem Duch, pretože psia svorka bola nanič. Keď psiar Bass chcel, aby oňuchali odtrhnutú ruku, začali úplne šalieť, skučali, štekali a trhali sa preč. Ešte aj teraz vrčali, kňučali a mykali sa na remeňoch a Chett im nadával do bastardov.

Je to iba les, hovoril si Jon, a toto sú len mŕtvi ľudia. A mŕtvoly videl predsa už aj predtým…

Minulú noc sa mu znova snívalo o Zimovrese. Prechádzal sa prázdnym hradom, hľadal otca, zišiel dolu do krýpt. Ibaže teraz sen pokračoval ďalej ako predtým. V tme začul škrípanie kameňa o kameň. Obrátil sa a zbadal, že hrobky sa zaradom otvárajú. Keď sa z chladných čiernych hrobov vytackali mŕtvi králi, Jon sa zobudil uprostred tmy čiernej ako smola a srdce mu bilo ani o život. Duch vyskočil na posteľ a obtrel sa mu o tvár, no ani tak nedokázal zahnať hrôzu, čo ho premkla. Neodvážil sa znova zaspať. Na­miesto toho sa vyškriabal na Múr a nepokojne sa po ňom prechádzal, až kým na východe nezačalo svitať. Bol to len sen. Teraz som brat Nočnej hliadky, a nie vystrašený malý chlapec.

Samwell Tarly sa krčil za stromom, spoly ukrytý medzi koňmi. Okrúhlu, tučnučkú tvár mal bledú ako stena. Zatiaľ sa neodplazil do lesa, aby vyvrátil obsah svojho žalúdka, no na mŕtve telá ani len nepozrel. „Neznesiem ten pohľad,“ šepol zúfalo.

„Musíš sa pozrieť,“ presviedčal ho potichu Jon, aby ich ostatní nepočuli. „Majster Aemon ťa sem predsa poslal, aby si bol jeho očami. Načo sú komu zatvorené oči?“

„Hej, ale… som skrátka zbabelec, Jon.“

Jon mu položil ruku na plece. „Máme so sebou tucet prieskumníkov a psov, je tu aj Duch. Nikto ti neublíži, Sam, tak do toho! Prvý pohľad je najťažší.“

Sam roztrasene prikývol, s očividnou námahou zbieral odvahu. Pomaly obrátil hlavu. Vyvalil oči, ale Jon ho držal za ruku, aby sa nemohol odvrátiť.

„Ser Jaremy,“ ozval sa chrapľavo Starý medveď, „Ben Stark mal so sebou šesť mužov, keď odchádzal od Múru. Kde sú ostatní?“

Ser Jamery zavrtel hlavou. „Tiež by som rád vedel.“

Mormontovi sa taká odpoveď zjavne nepáčila. „Dvoch našich bratov zabili takmer na dohľad od Múru, no vaši prieskumníci nič nepočuli, nič nevideli. Vari Nočná hliadka až tak upadla? Prehľadávame ešte vôbec tento les?“

„Áno, pane, ale…“

„Vysielame hliadky?“

„Áno, ale…“

„Tento muž má pri sebe lovecký roh,“ ukázal Mormont na Othora. „Mám predpokladať, že zomrel, a ani naň nezatrúbil? Alebo vaši prieskumníci ohluchli a oslepli?“

Ser Jaremy sa nazlostil, tváril sa rozhorčene. „Nikto na roh netrúbil, pane, inak by ho moji prieskumníci počuli. Nemám dosť mužov, nemôžem vysielať toľko hliadok, koľko by som chcel… a odkedy sa stratil Benjen, držíme sa bližšie pri Múre, ako sme boli zvyknutí, na váš rozkaz.“

Starý medveď zahundral: „Áno. Dobre. Nech je tak.“ Netrpezlivo mávol rukou. „Povedzte mi, ako zomreli.“

Ser Jaremy si kvokol k mužovi, ktorého označil za Jafera Flowersa, a chytil ho za vlasy. Vlasy mu zostali v ruke, boli krehké ako slama. Rytier zahrešil a strčil do hlavy chrbtom ruky. Mŕtvole sa naboku na krku otvorila rana veľká ako ústa, pokrytá zaschnutou krvou. Iba niekoľko bledých vlákien šliach držalo hlavu na krku. „Toto spravila sekera.“

„Hej,“ zamrmlal starý lesník Dywen. „Asi taká, akú nosil Othor, pane.“

Jon cítil, ako sa mu v bruchu búria raňajky, ale zaťal zuby a prinútil sa pozrieť na druhé telo. Othor bol veľký ohyzdný chlap a zostala z neho veľká ohyzdná mŕtvola. Nikde žiadna sekera. Jon sa na Othora pamätal, ako vyrevoval oplzlé pesničky, keď prieskumníci vyrážali na výpravu. Jeho spevavé dni sa však skončili. Jeho telo bolo biele ako mlieko, okrem rúk. Ruky mal čierne ako Jafer. Smrteľné rany čo ho pokrývali ako vyrážka na prsiach, na ohanbí aj na hrdle, boli lemované popukanými chrastami zaschnutej krvi. No oči mal stále otvorené. Modré ako zafíry hľadeli do oblohy.

Ser Jaremy sa postavil. „Aj divosi majú sekery.“

Mormont sa doňho pustil: „Takže podľa vás je to práca Mancea Nájazdníka? Tak blízko Múru?“

Jon by mu vedel odpovedať. Vedel to, všetci to vedeli, no nikto to nechcel povedať nahlas. Iní sú len legenda, rozprávka, ktorou strašia deti. Ak vôbec niekedy žili, tak ich niet už osemtisíc rokov. Len pri tej myšlienke si pripadal ako blázon, veď je dospelý, je čierny brat Nočnej hliadky, a nie chlapec, čo kedysi sedával pri nohách starej dojky s Branom, Robbom a Aryou.

No veliteľ Mormont si odfrkol: „Ak na Bena Starka zaútočili divosi pol dňa cesty od Čierneho hradu, vrátil by sa po ďalších mužov, pustil by sa za vrahmi aj do siedmich pekiel a priniesol by späť ich hlavy.“

„Iba ak ho tiež nezabili,“ trval na svojom ser Jaremy.

Tie slová sa Jona dotkli, aj po toľkom čase. Bolo to už dávno, zrejme nebolo rozumné naďalej živiť v sebe nádej, že Ben Stark ešte žije, ale Jon Snow mal vždy tvrdú hlavu.

„Už to bude takmer pol roka, čo Benjen odišiel, pane,“ pokračoval ser Jaremy. „Les je rozľahlý. Divosi ho mohli prepadnúť hocikde. Povedal by som, že títo dvaja prežili z jeho skupiny ako poslední a vracali sa k nám… ale nepriateľ ich dolapil, skôr než sa stihli dostať do bezpečia Múru. Telá sú čerstvé, títo dvaja nie sú mŕtvi dlhšie ako deň…“

„Nie,“ zapišťal Samwell Tarly.

Jon zostal zarazený. Rozhodne nečakal, že začuje Samov nervózny pisk­ľavý hlas. Tučko mal z dôstojníkov strach a ser Jaremy nebol povestný svojou trpezlivosťou.

„Nepýtal som sa na tvoj názor, chlapče,“ odbil ho chladne Rykker.

„Dovoľte mu prehovoriť, pane!“ vyhŕkol Jon.

Mormont pozrel na Sama, na Jona a späť. „Ak nám chce ten mládenec nie­čo povedať, vypočujem ho. Poď sem, chlapče. Za tými koňmi ťa nevidieť.“

Sam prešiel popri Jonovi a huculoch, spotený ako myš. „Pane… nemôže to byť len deň, lebo… pozrite… tá krv…“

„Áno?“ Mormont začínal byť netrpezlivý. „Čo s ňou?“

„Len na nich pozrie a oští si spodky!“ zreval Chett a ostatní prieskumníci sa rozrehotali.

Sam si utrel pot z čela. „Vidíte… vidíte, kde Duch… Jonov pravlk… vidí­te, kde odtrhol tomu mužovi ruku… a vôbec to nekrvácalo, pozrite…“ Mávol rukou. „Môj otec… l-lord Randyll, občas ma bral, aby som sa pozeral, ako pitve zvieratá, keď… po…“ Sam zavrtel hlavou, až sa mu všetky brady natria­sali. Keď sa teraz prizrel telám, akoby od nich nemohol odtrhnúť zrak. „Keď je mŕtvola čerstvá… krv v nej ešte prúdi, pane. Neskôr… neskôr sa zrazí ako… ako želé, zhustne a… a…“ Zdalo sa, že mu príde zle. „Tento muž… pozrite sa na jeho zápästie, je celé… pokryté zrazenou krvou… zaschnutou… ako…“

Jon hneď videl, čo má Sam na mysli. Videl roztrhnuté žily na zápästí, podobné železným červíkom v bledom mäse. Krv mŕtveho vyzerala ako čierny prach. No Jaremyho Rykkera nepresvedčil. „Keby boli mŕtvi dlhšie ako deň, už by sa rozkladali. Ale oni ani nesmrdia.“

Dywen, starý zošúverený lesník, ktorý sa hrdil tým, že cíti aj blížiaci sa sneh, podišiel k telám a potiahol nosom. „No, nie je to žiadna voňavka, ale… pán má pravdu. Necítim mŕtvolný puch.“

„Oni… oni nehnijú.“ Sam ukázal tučným prstom, ktorý sa mu takmer nebadateľne triasol. „Pozrite, nie sú tam… nie sú tam ani larvy, ani… ani… červíky ani nič… Ležali tu v lese, ale… nič ich nezožralo ani neobžralo, žiadne zvieratá… iba Duch… inak… inak sú…“

„Nedotknutí,“ dokončil potichu Jon. „A Duch je iný. Psy a kone sa k nim ani nepriblížia.“

Prieskumníci sa na seba pozreli, videli, že je to tak, každý z nich. Mormont sa zamračil, prešiel pohľadom na mŕtvoly a potom na psy. „Chett, priveď psy.“

Chett sa snažil, hrešil, mykal remienkami, jedného psa aj kopol. Väčšina psov skučala a zapierala sa nohami do zeme. Jedna suka sa zvíjala, vrčala a metala sa, akoby sa chcela vyvliecť z obojka. Nakoniec naňho skočila. Chett pustil remeň a zatackal sa dozadu. Pes ho preskočil a trielil do lesa.

„Toto… toto vôbec nie je, ako má byť,“ pokračoval naliehavo Sam Tarly. „Krv… Majú krvavé škvrny na oblečení a… a ich svaly sú suché a tvrdé, ale… na zemi nie je žiadna krv, ani… ani nikde inde. S takými… taký­mi… takými…“ Sam naprázdno preglgol a zhlboka sa nadýchol. „S ta­kými zraneniami… strašnými zraneniami… by všade naokolo mala byť krv, či nie?“

Dywen si vyciciaval drevený zub. „Možno nezomreli tuto. Možno ich sem dakto doniesol a nechal ich tu pre nás. Ako varovanie.“ Starý lesník s podozrením pozrel dolu. „A možno som blázon, ale nespomínam si, že by mal Othor predtým modré oči.“

Ser Jaremy vyzeral zmätený. „Ani Flowers,“ vybafol a otočil sa k mŕtvole.

Na les padlo ticho. Chvíľu počuli iba Samovo ťažké odfukovanie a mľaskavé zvuky, ako si Dywen vyciciaval drevený zub.

„Spáľme ich,“ šepol ktosi – niektorý prieskumník, ale Jon nevidel ktorý.

„Áno, spáľme ich,“ pridal sa druhý hlas.

Starý medveď zanovito pokrútil hlavou. „Ešte nie. Chcem, aby sa na nich pozrel majster Aemon. Odnesieme ich k Múru.“

Niektoré rozkazy sa ľahšie vydajú ako poslúchnu. Zabalili mŕtvoly do plášťov, ale keď sa Hake a Dywen pokúsili priviazať jednu za koňa, ten sa úplne splašil, erdžal a vzpínal sa na zadné, oháňal sa kopytami, ba dokonca pohrýzol Kettera, ktorý im pribehol na pomoc. Ani s ostatnými huculmi sa prieskumníkom nedarilo, ani ten najkrotkejší nechcel vliecť taký náklad. Nakoniec museli narezať konáre, zhotoviť jednoduché nosidlá a odtiahnuť ich vlastnými silami. Minulo poludnie, keď sa konečne vydali na cestu.

„Tieto lesy treba prehľadať,“ nariadil Mormont serovi Jaremymu, keď vyrazili. „Každý strom, každú skalu, každý krík, každú piaď zeme na päťdesiat míľ odtiaľto. Nasaďte všetkých mužov, čo máte, a ak ich nie je dosť, požičajte si nejakých poľovníkov a lesníkov od lokajov. Ak je tam niekde Ben s ostatnými, chcem ich nájsť, živých či mŕtvych. A ak je v lesoch nie­kto iný, chcem o tom vedieť. Vystopujete ich a zajmete, živých, ak sa dá. Rozumiete?“

„Áno, pane,“ odvetil ser Jaremy. „Vykonám.“

Ďalej šiel Mormont mlčky, pohrúžený do vlastných myšlienok. Jon mu kráčal za pätami, ako prislúchalo veliteľovmu lojakovi. Bol sychravý, zamračený deň, keď si človek želá, aby už začalo pršať. V lese vládlo bezvetrie, vzduch bol vlhký, ťažký a Jonovi sa lepili šaty na telo. Bolo teplo. Príliš teplo. Múr hojne plakal, ronil slzy už celé dni a občas sa Jonovi dokonca zdalo, že sa zmenšuje.

Starí ľudia nazývali toto počasie dušie leto, vraj preto, lebo ročné obdobie sa vtedy konečne vzdáva svojej vlády a pomaly bledne ako duch. A varovali, že potom príde zima, a dlhé leto vždy znamená dlhú zimu. Toto leto trvalo desať rokov. Jon bol ešte malý, keď sa začalo.

Duch chvíľu bežal popri nich a potom sa stratil v lese. Jon sa bez svojho pravlka cítil ako nahý. Pristihol sa, ako so znepokojením sleduje každý tieň. Mimovoľne si vybavoval príbehy, čo im rozprávala stará dojka v Zimovrese, keď bol malý. Akoby znova počul jej hlas a cinkanie ihlíc. Temnotou sa hnali Iní, hovorievala a stišovala pritom hlas. Boli mŕtvi a studení, nenávideli železo a oheň a dotyk slnka a všetky živé bytosti s teplou krvou v žilách. Padali pred nimi osady, mestá a kráľovstvá a oni postupovali ďalej na juh na bledých mŕtvych koňoch na čele družín zabitých ľudí. Svojich mŕtvych sluhov kŕmili mäsom ľudských detí…

Jonovi sa náramne uľavilo, keď nad vrchovcom starého pokrúteného duba zbadal prvý záblesk Múru. Mormont zrazu pritiahol uzdu a obrátil sa dozadu. „Tarly,“ vyštekol, „poď sem!“

Jon si všimol Samovu vystrašenú tvár, keď sa k nemu pomaly pohol na svojej kobyle; určite si myslel, že ho čakajú nepríjemnosti. „Chlapče, si tučný, ale nie si sprostý,“ povedal chrapľavo Starý medveď. „Dobre si to tam zvládol. Aj ty, Snow.“

Sam sa zapýril a zaplietol sa mu jazyk, keď sa pokúšal nájsť zdvorilú odpoveď. Jon sa mimovoľne usmial.

Keď vyšli spomedzi stromov, Mormont popchol svojho statného hucula do klusu. Z lesa k nim pribehol Duch a oblizoval si červenú papuľu, bol loviť. Muži na Múre vysoko nad nimi si všimli vracajúcu sa skupinu. Jon začul hlboké trúbenie strážnikovho rohu, nieslo sa na míle ďaleko – jediný dlhý tón, ktorý sa chvel v stromoch a odrážal od ľadu.

UUUUÚÚÚooooooooooooooooooooooooooooooooooooooooooooooóóó.

Zvuk rohu pomaly utíchal. Jedno zatrúbenie znamenalo, že sa vracajú prieskumníci, a Jon si pomyslel: Aspoň jeden deň som bol prieskumník. Nech sa deje, čo chce, toto mi nevezmú.

Bowen Marsh ich čakal pri prvej bráne, a vzápätí už viedli kone dlhým ľadovým tunelom. Komorník bol červený v tvári a rozrušený. „Pane,“ vybafol na Mormonta, keď otváral železné mreže, „priletel krkavec, musíte ísť ihneď so mnou.“

„Čo sa deje, človeče?“ zachripel Mormont.

Marsh čudne pozrel na Jona, a potom odpovedal: „List má majster Aemon. Čaká na vás vo svojej svetlici.“

„Dobre. Jon, postaraj sa mi o koňa a povedz serovi Jaremymu, nech tých mŕtvych zatiaľ zloží do skladiska, kým si na nich majster nájde čas.“ Mormont s mrmlaním odkráčal.

Keď odvádzali kone do stajní, Jon mal nepríjemný pocit, že si ho všetci obzerajú. Ser Alliser Thorne cvičil svojich chlapcov na dvore, ale náhle prestal a s nenápadným úškrnom sa zadíval na Jona. Vo dverách zbrojnice stál jednoruký Donal Noye. „Bohovia s tebou, Snow!“ zvolal.

Niečo sa stalo, pomyslel si Jon. Niečo zlé.

Mŕtvych zaniesli do skladiska pri základni Múru, bola to vlastne tmavá studená kobka, vytesaná do ľadu, kde obyčajne skladovali mäso, obilie a občas dokonca aj pivo. Jon sa postaral, aby Mormontovho koňa nakŕmili, napojili a očistili, až potom sa postaral o svojho a zašiel za kamarátmi. Grenn a Ropušiak boli na hliadke, ale v rytierskej sieni našiel Pypa. „Čo sa stalo?“ spýtal sa ho.

Pyp stíšil hlas. „Kráľ je mŕtvy.“

Jon zostal ohromený. Keď bol Robert Baratheon v Zimovrese, bol síce starý a tučný, no pôsobil zdravo a nikto nespomínal nijakú chorobu. „Odkiaľ to vieš?“

„Jeden strážnik začul Clydasa, keď čítal list majstrovi Aemonovi.“ Pyp sa naklonil bližšie. „To ma mrzí, Jon. Boli s tvojím otcom priatelia, či nie?“

„Kedysi si boli blízki ako bratia.“ Jonovi napadlo, či si Joffrey nechá jeho otca ako pobočníka v Kráľovom prístave. Zdalo sa mu to nepravdepodobné. To by potom znamenalo, že lord Eddard sa vráti do Zimovresu aj s Jonovými sestrami. Možno ho dokonca pustia, aby ich navštívil, ak by mu dal lord Mormont povolenie. Ako dobre by mu padlo vidieť znova Aryin úsmev a môcť sa porozprávať s otcom! Opýtam sa ho na svoju matku, rozhodol sa. Už som dospelý, už mi to mal dávno povedať. Ak aj bola pobehlica, je mi to jedno, chcem to vedieť.

„Hake hovoril, že tí mŕtvi boli muži tvojho strýka,“ povedal Pyp.

„Áno,“ odvetil Jon. „Dvaja z tých šiestich, čo šli s ním. Sú už dlho mŕtvi, ibaže… tie telá sú čudné.“

„Čudné?“ vyzvedal Pyp. „Ako čudné?“

„Sam ti povie.“ Jonovi sa o tom nechcelo hovoriť. „Idem zistiť, či ma Starý medveď nepotrebuje.“

Kráčal so zvláštnou zlou predtuchou k Veliteľovej veži. Bratia na hliadke si ho vážne obzerali, keď k nim podišiel. „Starý medveď je hore vo svojej svetlici,“ povedal mu jeden z nich. „Už sa na teba pýtal.“

Jon prikývol. Mal ísť zo stajne rovno k nemu. Rýchlo vybehol po schodoch. Chce len víno alebo rozložiť oheň v kozube, nič viac, upokojoval sa.

Keď vošiel do komnaty, Mormontov krkavec sa rozškriekal. „Zrno!“ vrieskal. „Zrno! Zrno! Zrno!“

„Nevšímaj si ho, práve som ho nakŕmil,“ zavrčal Starý medveď. Sedel pri okne a čítal list. „Prines mi pohár vína, a aj ty si nalej.“

„Aj ja, pane?“

Mormont zdvihol oči od listu a zahľadel sa na Jona. V pohľade sa mu zračila ľútosť, vycítil ju. „Počul si.“

Jon nalieval s prehnanou opatrnosťou a iba matne si uvedomoval, že zbytočne zdržuje. Keď donalieva, nebude sa už môcť vyhnúť tomu, čo sa píše v liste. No aj tak sa mu zdalo, že poháre boli plné akosi prirýchlo.

„Sadni si, chlapče,“ vyzval ho Mormont. „Napi sa.“

Jon zostal stáť. „Ide o môjho otca, však?“

Starý medveď poklopkal prstom po liste. „O tvojho otca a o kráľa,“ povedal. „Nebudem ti klamať, sú to tragické správy. Nikdy by som nečakal, že sa vo svojom veku ešte dožijem ďalšieho kráľa, keď bol Robert odo mňa o polovicu mladší a silný ako tur.“ Napil sa vína. „Kráľ vraj miloval poľovačky. Vždy nás zničia veci, ktoré milujeme, chlapče, to si zapamätaj. Môj syn miloval svoju mladú ženu. Márnivú potvoru. Keby nebolo jej, nikdy by mu ani nenapadlo predávať tých pytliakov.“

Jon len ťažko sledoval Mormontove myšlienkové pochody. „Pane, ja tomu nerozumiem. Čo sa stalo môjmu otcovi?“

„Povedal som ti, sadni si!“ zaburácal Mormont. „Sadni si,“ zaškriekal krkavec. „A napi sa už, do pekiel. To je rozkaz, Snow.“

Jon sa posadil a chlipol si vína.

„Lorda Eddarda uväznili. Obvinili ho zo zrady. Vraj snoval úklady s Robertovými bratmi, aby zobrali trón princovi Joffreymu.“

„To nie,“ namietol prudko Jon. „To nemôže byť pravda. Otec by nikdy nezradil kráľa!“

„Nech je, ako chce,“ povedal Mormont, „ja to nerozsúdim. Ani ty.“

„Ale to je klamstvo!“ trval na svojom Jon. Ako si môžu myslieť, že je jeho otec zradca, vari sa všetci zbláznili? Lord Eddard Stark by sa nikdy na niečo také neznížil…

Splodil predsa bastarda, šepkal v ňom tichý hlások. To bolo hádam čestné? A čo tvoja matka? Nepovedal ti ani len jej meno.

„Pane, čo s ním bude? Zabijú ho?“

„Tak to ti neviem povedať, chlapče. Mám v úmysle poslať list. Niektorých kráľových radcov poznám ešte z mladosti. Starého Pycella, lorda Stannisa, sera Barristana… Bez ohľadu na to, čo tvoj otec urobil či neurobil, je to urodzený pán. Musia mu dovoliť, aby sa obliekol do čierneho a pridal k nám. Bohovia vedia, ako by sa nám hodil taký schopný muž ako lord Eddard.“

Jon vedel, že ak v minulosti niekoho obvinili zo zrady, mohol znovu získať česť na Múre. Prečo nie aj lord Eddard? Jeho otec tu. To bola čudná myšlienka, čudne stiesňujúca. Bolo by strašne nespravodlivé pripraviť ho o Zimovres a prinútiť obliecť sa do čierneho, ale keby to znamenalo, že nemusí zomrieť…

A dovolil by to Joffrey? Pamätal si princa zo Zimovresu, ako si uťahoval z Robba a sera Rodrika vtedy na dvore. Jona si v podstate ani nevšímal, bastardi boli tak nízko, že mu nestáli ani za pohŕdanie. „Pane, vypočuje vás kráľ?“

Starý medveď pokrčil plecami. „Kráľ je ešte len chlapec… predpokladám, že bude počúvať svoju matku. Smola, že pri ňom nie je trpaslík. Je to chlapcov strýko, a keď nás tu navštívil, videl, čo potrebujeme. Len škoda, že ho tvoja matka zajala…“

„Lady Starková nie je moja matka,“ pripomenul mu ostro Jon. Tyrion Lannister bol jeho priateľ. Ak lorda Eddarda zabijú, bude to rovnako jej vina ako kráľovnina. „Pane, a čo moje sestry? Arya a Sansa boli s otcom, veď viete…“

„O nich Pycelle nepíše nič, ale určite sa k nim budú správať zhovievavo. Opýtam sa na ne v liste.“ Mormont potriasol hlavou. „Toto nemohlo prísť v horšom čase. Práve teraz by ríša potrebovala silného kráľa… Čakajú nás temné dni a chladné noci, cítim to v kostiach…“ Premeral si Jona znaleckým pohľadom. „Chlapče, dúfam, že nechceš spraviť nejakú hlúposť.“

Je to môj otec, tislo sa na jazyk Jonovi, ale dobre vedel, že Mormont to nechce počuť. Vyschlo mu v hrdle. Prinútil sa preglgnúť ďalší hlt vína.

„Teraz slúžiš tu,“ pripomínal mu veliteľ. „Tvoj starý život sa skončil, keď si sa obliekol do čierneho.“ Jeho vták škriekavo zopakoval: „Čiernej.“ Mormont si ho nevšímal. „Nech sa v Kráľovom prístave deje, čo chce, nie je to naša vec.“ Keď Jon mlčal, starec dopil víno a pokračoval: „Môžeš ísť. Dnes ťa už nebudem potrebovať. Ráno mi môžeš pomôcť napísať ten list.“

Jon si nespomínal, kedy sa postavil a vyšiel z komnaty. Spamätal sa, až keď kráčal dolu schodmi a myslel si: Je to môj otec, sú to moje sestry, ako to, že to nie je moja vec?

Vonku sa jeden strážnik naňho pozrel a povedal: „Buď silný, chlapče. Bohovia vedia byť krutí.“

Oni vedia o všetkom, uvedomil si Jon. „Môj otec nie je zradca,“ povedal zachrípnuto. Slová sa mu zasekávali v hrdle, priam ho dusili. Zdvíhal sa vietor, zdalo sa, že vonku je chladnejšie, ako keď šiel do veže. Dušie leto sa pomaly končilo.

Zvyšok popoludnia ubehol ako v snách. Jon by nevedel povedať, kade chodil, čo robil, s kým sa rozprával. Bol s ním Duch, aspoň toľko si uvedomoval. Tichá prítomnosť pravlka ho upokojovala. Dievčatá nemajú ani to, rozmýšľal. Pravlky by ich boli ochránili, ale Lady je mŕtva a Nymeria sa stratila, sú tam úplne samy.

Keď zapadlo slnko, začal duť vietor od severu. Ako Jon kráčal do ry­tierskej siene na večeru, počul kvílenie severáka pri Múre a nad cimburím. Hobb uvaril hustý baraní guláš s jačmeňom, cibuľou a mrkvou. Keď Jonovi prihodil na tanier o naberačku viac a dal mu chrumkavú pätku chleba, Jon si hneď domyslel, čo to znamená. Aj on to vie. Poobzeral sa po sieni, zbadal, ako všetci rýchlo otáčajú hlavy a súcitne odvracajú pohľady. Všetci to vedia.

Hneď sa naňho vrhli kamaráti. „Poprosili sme septona, aby za tvojho otca zapálil sviečku,“ povedal mu Matthar. „Je to lož, všetci vieme, že je to lož, ešte aj Grenn,“ skákal mu hneď do reči Pyp. Grenn prikývol a Sam chytil Jona za ruku. „Teraz si môj brat, takže on je aj môj otec,“ povedal. „Ak chceš ísť von do božieho hája a modliť sa k starým bohom, pôjdem s tebou.“

Boží háj ležal na druhej strane Múra, ale aj tak vedel, že Sam to myslí vážne. Toto sú moji bratia, pomyslel si. Rovnako ako Robb, Bran a Rickon…

A vtom začul rehot, ostrý a krutý ako šľahnutie biča, a hlas sera Allisera Thorna. „Nielenže je bastard, ale je to zradcov bastard,“ hovoril mužom okolo seba.

Jon okamžite vyskočil na stôl s dýkou v ruke. Pyp ho chcel zadržať, ale on si vytrhol nohu z jeho zovretia a už sa rútil po stole a vykopol serovi Alliserovi misku z ruky. Guláš sa rozletel na všetky strany a zafŕkal bratov. Thorne sa mykol. Všetci kričali, ale Jon ich nepočul. Zaútočil dýkou serovi Alliserovi na tvár, na tie jeho chladné ónyxové oči, ale Sam sa vrhol medzi nich, a skôr než sa Jon stihol cez neho prebiť, Pyp mu skočil na chrbát ako opica, Grenn ho schmatol za rameno a Toad mu vytrhol dýku z ruky.

Neskôr, oveľa neskôr, keď ho odprevadili do jeho komnaty, prišiel ho pozrieť Mormont aj s krkavcom na pleci. „Chlapče, žiadal som ťa, aby si nerobil hlúposti,“ povedal mu Starý medveď. „Hlúposti,“ zopakoval vták. Mormont znechutene krútil hlavou. „A keď si pomyslím, aké nádeje som do teba vkladal!“

Zabavili mu nôž aj meč a povedali, že nesmie vychádzať z izby, až kým sa nezídu dôstojníci a nerozhodnú čo s ním. Potom mu postavili predo dvere stráže, aby mali istotu, že poslúchne. Priatelia za ním nesmú, ale Starý medveď sa dal obmäkčiť a dovolil mu zobrať si so sebou Ducha, takže nebol úplne sám.

„Môj otec nie je zradca,“ povedal pravlkovi, keď ostatní odišli. Duch naňho mlčky pozeral. Jon sa zviezol popri stene, objal si kolená a díval sa do sviečky, čo stála na stole pri úzkej posteli. Plamienok sa mihotal a blikal, okolo tancovali tiene, izba akoby bola stále tmavšia a chladnejšia. Dnes nezaspím, pomyslel si Jon.

No asi predsa len zaspal. Keď sa prebral, mal stŕpnuté nohy a sviečka už dávno dohorela. Duch stál na zadných a škriabal na dvere. Jon si až vtedy s údivom všimol, ako už narástol. „Duch, čo sa deje?“ opýtal sa potichu. Pravlk otočil hlavu, pozrel sa naňho a vyceril zuby. Čo sa zbláznil? čudoval sa Jon. „Duch, to som ja,“ zamrmlal, snažil sa, aby to neznelo vystrašene, no triasol sa ako osika. Kedy sa tak strašne ochladilo?

Duch cúvol odo dverí. Po jeho pazúroch zostali v dreve hlboké ryhy. Jon ho sledoval s rastúcim nepokojom. „Niekto je tam vonku, však?“ šepol. Prikrčený pravlk ustupoval dozadu, biela srsť na chrbte a na krku sa mu ježila. Stráže, pomyslel si Jon, niekto stráži pred dverami, Duch ho tam zavetril, to je všetko.

Jon sa pomaly postavil. Lomcovala ním neovládateľná triaška, želal si, aby mal pri sebe meč. Tromi rýchlymi krokmi prešiel k dverám, chytil kľučku a potiahol ju k sebe. Pánty zaškrípali a on takmer vyletel z kože.

Strážnik ležal bezvládne na úzkom schodisku a pozeral hore naňho. Pozeral, napriek tomu, že ležal na bruchu. Niekto mu doslova vykrútil krk.

To nie je možné, hovoril si v duchu Jon. Toto je predsa Veliteľova veža, tú strážia vo dne v noci, toto sa tu nemôže stať, to sa mi len sníva. To je iba nočná mora.

Duch sa prešuchol popri ňom a vyšiel von. Pustil sa hore schodmi, zastal, pozrel na Jona. Vtedy to Jon začul – mäkké šuchtavé kroky na schodoch, škrípanie odsúvanej závory. Tie zvuky prichádzali zhora. Z komnát veliteľa Mormonta.

Bola to nočná mora, no rozhodne sa mu nesnívalo.

Strážnik mal pri sebe meč. Jon si kľakol a vytiahol ho z pošvy. Váha ocele, ktorú zovrel v ruke, mu dodala odvahu. Vydal sa hore schodmi, pred ním nečujne našľapoval Duch. V každej zákrute schodiska striehli tiene. Jon sa ostražito zakrádal ďalej, každý podozrivý tieň najskôr preskúmal hrotom meča.

Zrazu začul výkrik Mormontovho krkavca. „Zrno!“ škriekal vták. „Zrno, zrno, zrno, zrno, zrno, zrno!“ Duch vyrazil a Jon za ním. Dvere do Mormontovej komnaty boli dokorán. Pravlk skočil dnu. Jon zastal vo dverách s mečom v ruke a počkal, kým sa mu oči prispôsobia tme. Ťažké závesy na oknách boli zatiahnuté, vnútri bola tma ako vo vreci. „Kto je tam?“ zvolal.

Vzápätí to zočil – tieň v tieňoch sa kĺzal k dverám do Mormontovej spálne, vyzeral ako človek v čiernom, v plášti s kapucňou… ale pod kapucňou svietili žiarivo modré oči…

Duch skočil. Muž a vlk sa zvalili na zem, bez výkriku, bez vrčania, prevaľovali sa, narazili do stoličky, prevrhli stôl plný papierov. Mormontov krkavec poletoval nad nimi, škriekal: „Zrno, zrno, zrno, zrno!“ Jon si pripadal slepý ako majster Aemon. Presunul sa popri stene k oknu a strhol z neho záves. Komnatu zalial mesačný svit. Zbadal čierne ruky zaborené do bielej srsti, spuchnuté tmavé prsty zvierali hrdlo pravlka. Duch sa zvíjal a chniapal čeľusťami, nohami kopal do vzduchu, ale nevládal sa vyslobodiť.

Jon nemal čas na strach. S krikom sa k nim vrhol a z celej sily švihol dlhým mečom. Oceľ preťala rukáv, kožu aj kosť, ale čosi tu nesedelo. Do nosa mu udrel odporný ľadový zápach, takmer ho naplo. Videl na zemi ruku aj s ramenom, čierne prsty sa skrúcali v mesačnom svite. Duch sa vyslobodil zo zovretia druhej ruky a s vyplazeným červeným jazykom sa odplazil.

Muž v kapucni zdvihol bledú tvár a Jon do nej bez váhania sekol. Meč ju rozťal až na kosť, odsekol kus nosa a otvoril votrelcovi tvár od líca po líce pod tými očami, očami, čo žiarili ako dve modré hviezdy. Jon tú tvár poznal. Othor, pomyslel si a cúvol. Bohovia, veď je mŕtvy, mŕtvy, videl som, že je mŕtvy.

Pocítil, ako ho čosi škriabe na členku. Čierne prsty sa mu zarývali do lýtka. Ruka sa mu šplhala po nohe, trhala vlnu aj svaly. Jon zhnusene skríkol, vypáčil prsty hrotom meča a odhodil ruku. Ležala na zemi, zvíjala sa, prsty sa otvárali a zatvárali.

Telo sa tackalo dopredu. Nikde žiadna krv. Bez ruky, s tvárou rozťatou takmer vo dvoje, a predsa očividne nič necítilo. „Nepribližuj sa!“ zajačal Jon piskľavým hlasom. „Zrno,“ škriekal krkavec, „zrno, zrno!“ Odseknutá ruka sa ťahala von z rukáva ako bledý zvíjajúci sa had s čiernou päťprstou hlavou. Duch priskočil a zdrapil ju do zubov. Zaprašťali kosti. Jon sekol mŕtvolu do krku a cítil, že meč zaťal veľmi hlboko.

Mŕtvy Othor sa naňho zvalil a strhol ho na zem.

Jonovi vyrazilo dych, keď padol lopatkami rovno na prevrátený stôl. Meč, kde má meč? Pre bohov, stratil ten prekliaty meč! Keď otvoril ústa, že vykríkne, strčila mu mátoha mŕtvolné čierne prsty do úst. Napínalo ho, snažil sa ich vytiahnuť, ale mŕtvy bol ťažký ako cent. Strkal ľadovú ruku čoraz hlbšie Jonovi do hrdla, dusil ho. Jon videl pred sebou len mŕtvolnú tvár, nič viac. Iskrivé modré oči pokrývala námraza. Jon driapal studené mäso nech­tami a kopal mŕtvolu do nôh. Pokúšal sa hrýzť, pokúšal sa biť, chcel sa nadýchnuť…

A zrazu z neho ťarcha mŕtvoly opadla, ktosi mu vytrhol prsty z hrdla. Jon sa z posledných síl prevalil na bok, dvíhal sa mu žalúdok a triasol sa. Duch znova zasiahol. Sledoval, ako sa pravlk zahrýza mátohe do brucha, ako ju trhá a kmáše. Napoly omráčený sa chvíľu iba prizeral, no vtom si spomenul, že by mal pohľadať meč…

… a zbadal lorda Mormonta, nahého a rozospatého, ako stojí vo dverách s olejovou lampou v ruke. Obhryzená ruka bez prstov sa hádzala na zemi a plazila k nemu.

Jon chcel vykríknuť, ale nemal hlas. Zviechal sa na nohy, odkopol ruku a vytrhol Starému medveďovi z prstov lampu. Plameň zablikal a takmer zhasol. „Horí!“ zakrákal krkavec. „Horí, horí, horí!“

Jon sa zvrtol a zbadal záves, čo strhol z okna. Oboma rukami šmaril lampu na skrkvanú látku. Kov zaškrípal, sklo sa rozbilo, olej vyprskol a závesy okamžite vzbĺkli. Jon pocítil na tvári teplo ohňa, sladšie ako všetky bozky sveta. „Duch!“ zvolal.

Pravlk sa vytrhol a pribehol k nemu. Mátoha sa pokúšala postaviť na nohy, z veľkej rany na bruchu jej viseli tmavé hady. Jon siahol do plameňov, zdrapil horiacu látku a šmaril ju na mŕtveho. Nech horí, modlil sa, kým látka dusila mŕtvolu, bohovia, prosím vás, prosím, nech horí!





BRAN


Karstarkovci sa objavili v jedno studené veterné ráno a priviedli tristo jazdcov a takmer dve tisícky pešiakov zo svojho sídla Karihradu. Ako sa zástup približoval, oceľové hroty kopijí sa ligotali na slnku. Pred nimi kráčal muž a udával pomalý hlboký pochodový rytmus na bubne vyššom ako on – bum, bum, bum.

Bran sledoval ich príchod zo strážnej vežičky nad vonkajšími hradbami cez bronzový ďalekohľad majstra Luwina, opretý o Hodorove plecia. Viedol ich sám lord Rickard a jeho synovia Harrion, Eddard a Torrhen sa niesli popri ňom pod čiernymi vlajkami s bielym slnkom ich rodu. Podľa starej dojky mali v sebe starkovskú krv spred niekoľkých storočí, ale Branovi nepripadali ako Starkovci. Boli to statní a draví chlapi s hustou bradou a vlasy im voľ­ne splývali až na plecia. Plášte mali z medvedích, tuleních a vlčích koží.

Vedel, že títo sú poslední. Ostatní lordi už boli tu aj so svojimi družinami. Bran tak túžil ísť medzi nich, vidieť zimné domy nabité na prasknutie, tlačenicu každé ráno na trhovisku, cesty, po ktorých hrkotali vozy a dupotali kone. Lenže Robb mu zakázal vyjsť z hradu. „Nemáme mužov nazvyš, aby ťa chránili,“ vysvetľoval mu.

„Vezmem si Leta,“ nástojil Bran.

„Bran, nesprávaj sa ako malý,“ zahriakol ho Robb. „Veď vieš, ako je to. Len pred dvoma dňami prebodol U čmudiaceho polena jeden muž lorda Boltona muža lorda Cerwyna. Mama by ma zodrala z kože, keby som ti dovolil takto riskovať.“ Povedal to hlasom lorda Robba a Bran vedel, čo to znamená – žiadne námietky.

Uvedomoval si, že Robb sa tak správa pre to, čo sa stalo vo vlčom lese. Dosiaľ mal z toho zlé sny. Bol bezmocný ako malé dieťa, nedokázal sa brániť o nič lepšie ako Rickon. Ba vlastne ešte horšie… Rickon by ich mohol aspoň kopnúť. Hanbil sa za to. Bol len o pár rokov mladší ako Robb, takže ak je jeho brat takmer dospelý, je aj on. Mal by byť schopný brániť sa.

Pred rokom, predtým, by bol zašiel do mesta, aj keby musel preliezť cez hradby. Vtedy mohol zbehnúť po schodoch, vysadnúť na poníka aj z neho zosadnúť celkom sám, a dreveným mečom sa vedel oháňať tak, že zrazil na zem aj princa Tommena. Teraz sa mohol len prizerať, pozorovať svet cez šošovky majstra Luwina. Majster ho naučil rozoznávať všetky zástavy: strieborná drôtená rukavica v šarlátovom poli patrila Gloverovcom, čierny medveď lady Mormontovej, ohavný muž stiahnutý z kože Roosovi Boltonovi z Hrôzova, los Hornwoodovcom, vojnová sekera Cerwynovcom, tri stromy ochrancovia Tallhartovcom a Umberovci mali v znaku zlovestného revúceho obra v roztrhnutých reťaziach.

A čoskoro, keď prišli lordi so synmi, rytiermi a dvoranmi na hostinu do Zimovresu, naučil sa rozoznávať aj tváre. Ani Veľká sieň nebola dosť veľká pre všetkých naraz, a tak Robb hostil významných banderiálnych pánov jedného za druhým. Bran dostal vždy čestné miesto po bratovej pravici. Niektorí banderiáli naňho čudne pozerali, ako keby dumali, akým právom sedí takýto zelenáč, a navyše mrzák tak vysoko nad nimi.

„Koľko ich je teraz?“ opýtal sa majstra Luwina, keď lord Karstark so synmi prechádzali cez brány vo vonkajších hradbách.

„Tisícdvesto mužov, zhruba.“

„Koľko rytierov?“

„Nie veľa,“ odvetil trochu netrpezlivo majster. „Aby sa stal človek rytierom, musí si odkrútiť nočnú stráž v septe a byť pomazaný siedmimi olejmi, čo posvätia jeho prísahu. Na severe vyznáva Sedmu iba zopár veľkých rodov. Ostatní si ctia starých bohov a nepasujú rytierov… ale títo lordi ani ich synovia a vazali nie sú o nič menej horliví, oddaní a statoční. Hodnotu muža neurčuje ser pred jeho menom, ako som vám prízvukoval už stokrát.“

„Aj tak,“ nástojil Bran, „koľko majú rytierov?“

Majster Luwin si vzdychol. „Tristo, možno štyristo… medzi tromi tisíckami kopijníkov, ktorí nie sú rytieri.“

„Lord Karstark je posledný,“ zamyslel sa Bran. „Robb mu dnes usporiada hostinu.“

„Určite.“

„A kedy… kedy vyrazia?“

„Musia vyraziť čo najskôr, alebo vôbec,“ odvetil majster Luwin. „Zimné mesto je prepchaté na prasknutie, a ak tu bude vojsko táboriť ešte dlhšie, v krajine nebude čo jesť. Ďalší, čo sa chcú pripojiť, na nich čakajú po celej kráľovskej ceste – mohyloví rytieri, jazerní muži a lordi Manderly a Flint. V riečnom kraji sa začali boje a váš brat má pred sebou dlhú cestu.“

„Viem.“ Bran bol zúfalý a bolo to počuť. Vrátil bronzový ďalekohľad majstrovi a všimol si, ako Luwinovi zredli vlasy na vrchu hlavy. Presvitala mu cez ne ružová lebka. Bolo čudné pozerať sa naňho takto zhora, keď sa predtým majster díval zhora na Brana, ale keď človek sedí na Hodorovom chrbte, hľadí zhora na všetkých. „Už sa nechcem pozerať. Hodor, odnes ma naspäť do veže.“

„Hodor,“ povedal Hodor.

Majster Luwin si vopchal ďalekohľad do rukáva. „Bran, váš brat nebude mať teraz na vás čas. Musí pozdraviť lorda Karstarka a jeho synov a privítať ich u nás.“

„Nebudem Robba otravovať. Chcem ísť do božieho hája.“ Položil ruku Hodorovi na plece. „Hodor.“

Na vnútornom múre veže boli do žuly vysekané chyty, tvoriace akýsi rebrík. Hodor si nemelodicky pohmkával, zostupoval od jedného chytu k druhému a na chrbte mu nadskakoval Bran v prútených nosidlách, čo preňho zhotovil majster Luwin podľa košov, v akých ženy nosia na chrbte drevo na oheň – jednoducho vyrezal otvory na nohy a pridal pár remienkov, aby sa Branova hmotnosť rozložila rovnomernejšie. Nebolo to také dobré ako viezť sa na Tanečnici, ale Tanečnica sa nedostala všade, a tento spôsob Brana nezahanboval tak, ako keď ho Hodor nosil na rukách ani bábätko. Očividne sa to pozdávalo aj Hodorovi, lenže pri ňom sa to dalo ťažko povedať. Jediným háčikom boli dvere. Hodor občas zabudol, že má na chrbte Brana, a keď cez ne prechádzal, dosť to bolelo.

Za uplynulé dva týždne sa tu premlelo toľko ľudí, že Robb rozkázal, aby nechali obe padacie mreže zdvihnuté a padací most spustený aj uprostred noci. Keď Bran vyšiel z veže, prechádzal práve cez most ponad priekopu medzi hradbami dlhý zástup kopijníkov v zbroji – Karstarkovi muži nasledovali veliteľa do hradu. Mali čierne železné klobúky a čierne vlnené plášte, ozdobené vzorom bielych sĺnk s lúčmi. Hodor klusal popri nich, usmieval sa a dupotal po drevenom padacom moste. Keď míňali jazdcov, ušli sa im začudované pohľady a raz Bran začul aj rehot. Nedal sa tým rozladiť. „Ľudia sa na vás budú pozerať,“ varoval ho majster Luwin, keď po prvý raz priväzovali kôš Hodorovi na prsia. „Budú sa pozerať, šuškať si a niektorí vás aj vysmejú.“ Nech sa vysmievajú, pomyslel si Bran. V spálni sa mu nikto neposmieval, ale nestrávi predsa celý život v posteli.

Keď prechádzali popod padaciu mrežu, strčil si Bran dva prsty do úst a zapískal. Cez dvor sa k nemu rozbehol Leto. Medzi karstarkovskými kopijníkmi zrazu nastal zmätok, ich kone prevracali oči a splašene erdžali. Jeden žrebec sa vzopäl na zadné, híkal a jazdec na ňom klial v zúfalej snahe udržať sa v sedle. Ak neboli kone zvyknuté na pach pravlka, vyvolával v nich panický strach, no len čo bol Leto preč, hneď sa upokojili. „Do božieho hája,“ pripomenul Bran Hodorovi.

Ešte aj v Zimovrese bolo plno. Na dvore rinčali meče a sekery, hrkotali vozy a štekali psy. Dvere zbrojnice boli dokorán a Bran zazrel Mikkena pri vyhni, kladivo zvonilo a po kováčovej nahej hrudi sa rinul pot. Bran v živote nevidel toľko cudzích ľudí, ani keď prišiel otca navštíviť kráľ Robert.

Dával si pozor, aby sa nemykol, keď sa Hodor sklonil do nízkych dverí. Prešli dlhou tmavou chodbou a za nimi cupkal Leto. Občas zdvihol hlavu a oči sa mu leskli ako tekuté zlato. Bran by ho rád pohladil, ale sedel privysoko a nedočiahol naňho.

Boží háj bol ako ostrovček pokoja v mori zmätku, na ktoré sa premenil Zimovres. Hodor sa predieral cez hustý porast dubov, hrabov a ochrancov k pokojnému jazierku pri strome srdca. Zastal pod pokrútenými konármi čarostromu a ďalej si pohmkával. Bran vystrel ruky nad hlavu, vytiahol sa z koša a vyslobodil si bezvládne nohy z dier prútených nosidiel. Chvíľu tam zostal visieť, červené listy ho šteklili na tvári, až ho Hodor napokon zvesil a zložil na hladký kameň pri vode. „Chcem byť chvíľu sám,“ povedal Bran. „Choď sa namočiť. Choď k jazierkam.“

„Hodor.“ Hodor oddupotal medzi stromy a zmizol. Na druhej strane božieho hája, rovno pod oknami hosťovského domu, napájal horúci podzemný prameň tri malé jazierka. Dňom i nocou sa z vody parilo a múr nad ňou bol pokrytý klzkým machom. Hodor neznášal studenú vodu, a keď sa mu vyhrážali mydlom, prskal ako mačka, ktorú zahnali na strom, ale strašne rád sa ponáral do najhorúcejšieho jazierka a vydržal tam sedieť celé hodiny; vždy keď sa z tmavozelenej hĺbky uvoľnila bublina a praskla na hladine, hlučne si odgrgol.

Leto sa nachlípal vody a sadol si k Branovi. Bran ho škrabkal pod bradou a na chvíľu mali chlapec aj zviera pokoj v duši. Bran mal vždy rád boží háj, aj predtým, ale v poslednom čase ho to tam ťahalo čoraz viac. Už ani strom srdca ho nedesil tak ako kedysi. Hlboko posadené červené oči, vyrezané do bledého kmeňa, ho pozorovali, no teraz ho akosi upokojovali. Povedal si, že bohovia naňho dávajú pozor – starí bohovia, bohovia Starkovcov a Prvých ľudí a detí lesa mu pomáhali premýšľať. Od toho pádu Bran veľa premýšľal, sníval a rozprával sa s bohmi.

„Prosím, pomôžte, aby Robb neodišiel,“ modlil sa potichu. Ponoril ruku do studenej vody a rozčeril hladinu. „Prosím vás, nech tu zostane. A ak aj musí odísť, priveďte ho domov živého a zdravého, aj mamu, otca a dievčatá. A nech… nech to Rickon pochopí.“

Jeho malý brat bol divoký ako zimná víchrica, odkedy sa dozvedel, že Robb odchádza do vojny; striedavo plakal a zúril. Odmietal jesť, skoro celé noci prekričal a preplakal, dokonca udrel starú dojku, keď sa ho snažila uchlácholiť uspávankou, a na druhý deň zmizol. Robb zburcoval pol hradu, a keď ho nakoniec našli dolu v krypte, vrhol sa na nich s hrdzavým mečom, čo vytrhol z ruky mŕtvemu rytierovi, a uslintaný Chlpáčik vyskočil z tmy ako zelenooký démon. Pravlk zdivel skoro tak ako Rickon, uhryzol Gagea do ruky a vytrhol Mikkenovi kus mäsa z nohy. Musel zasiahnuť Robb so Sivým vetrom, aby ho skrotili. Farlen teraz držal čierneho vlka v psinci na reťazi a Rickon plakal ešte väčšmi, že ho nesmie mať pri sebe.

Majster Luwin Robbovi radil, aby zostal v Zimovrese, a aj Bran ho o to prosil kvôli nemu a Rickonovi, ale jeho brat iba zanovito pokrútil hlavou a povedal: „Nechcem ísť, ale musím.“

Bolo to klamstvo len spolovice. Niekto naozaj musel ísť, aby držal Hrdlo a pomohol Tullyovcom proti Lannisterovcom, tomu Bran rozumel, ale nemusel to byť Robb. Brat mohol zveriť velenie Halovi Mollenovi alebo Theonovi Greyjoyovi, alebo niektorému banderiálnemu pánovi. Majster Luwin ho presviedčal, aby to tak spravil, ale Robb o tom nechcel ani počuť. „Otec by nikdy neposlal na smrť niekoho iného, a sám by sa zatiaľ schovával ako zbabelec za múrmi Zimovresu,“ povedal lord Robb.

Branovi sa teraz zdal Robb takmer ako cudzí, zmenil sa, bol už naozaj lord, hoci ešte neoslávil ani šestnáste meniny. Zdalo sa, že aj otcovi banderiáli to cítia. Mnohí ho skúšali, každý svojím spôsobom. Roose Bolton aj Robett Glover požiadali o česť veliť v bitke, prvý rázne a druhý s úsmevom a žartom. Statná sivovlasá Maega Mormontová v krúžkovej zbroji ako chlap Robbovi bez okolkov odvrkla, že by mohol byť jej vnuk a nemá jej čo rozkazovať… a úplne náhodou má vnučku, ktorú by zaňho rada vydala. Tichý lord Cerwyn zobral svoju dcéru rovno so sebou, bola to kyprá jednoduchá asi tridsaťročná panna, ktorá sedela po otcovej ľavici a vôbec nezdvíhala zrak od taniera. Bodrý lord Hornwood nemal dcéry, ale stále nosil nejaké dary – jeden deň koňa, ďalší deň baranie stehno, o dva dni za­sa postriebrený lovecký roh – a nič za ne nechcel… vlastne len jednu opevnenú osadu, ktorú vzali jeho dedovi, lovecké práva na sever od istého hrebeňa, povolenie prehradiť Biely nožík, keby bol lord taký milý.

Robb každému z nich odpovedal s pokojnou zdvorilosťou, ako by bezpochyby odpovedal aj jeho otec, a akosi sa mu podarilo, že ho poslúchli.

A keď lord Umber, ktorého jeho muži volali Veľký Jon a ktorý bol skoro taký vysoký ako Hodor a dvakrát taký široký, pohrozil, že stiahne svoje oddiely, ak ho dajú pri pochode za Hornwoodovcov alebo za Cerwynovcov, Robb mu povedal – nech sa páči. „A keď budeme hotoví s Lannisterovcami,“ dodal a škrabkal pritom svojho pravlka za uchom, „vydáme sa naspäť na sever, vytiahneme vás z pevnosti a obesíme za porušenie prísahy.“ Veľký Jon zahrešil, šmaril fľašu piva do ohňa a vrieskal, že Robb je taký zelenáč, že istotne ští trávu. Keď sa ho Hallis Mollen pokúsil trochu krotiť, zrazil ho na zem, prevrhol stôl a vytiahol ten najväčší a najškaredší obojručný meč na svete. Všetci jeho synovia, bratia a vazali vyskočili spoza lavíc a tasili meče.

No Robb vydal jeden tichý príkaz, vlk zavrčal, a lord Umber bol v okamihu na lopatkách, jeho meč sa vrtel na zemi tri stopy od neho a jemu tiek­la krv z ruky, z ktorej mu Sivý vietor odhryzol dva prsty. „Otec ma učil, že vytiahnuť meč na lénneho pána znamená smrť,“ povedal Robb, „ale vy ste mi určite len chceli pokrájať mäso.“ Branovi zovrelo žalúdok, keď sa Veľký Jon začal dvíhať na nohy a cmúľal si krvavé kýpte prstov… ale potom sa na jeho veľké prekvapenie ten ozrutný muž rozosmial. „To vaše mäso,“ zaburácal, „je prisámbohom tuhé.“

A nato sa z Veľkého Jona stala Robbova pravá ruka, jeho najoddanejší zástanca, ktorý pred každým vyhlasoval, že tento mladučký lord je veru naozajstný Stark, a radšej nech všetci pekne sklonia hlavu, ak o ňu nechcú prísť.

No práve v tú noc, keď dohoreli ohne vo Veľkej sieni, prišiel Robb za Branom do jeho komnaty biely ako stena a roztrasený. „Myslel som si, že ma zabije,“ priznal sa. „Videl si, ako zhodil Hala, ako keby bol malý ako Rickon. Bohovia, tak som sa bál! A Veľký Jon nie je ani zďaleka najhorší, je len najhlučnejší. Lord Roose zasa nikdy nič nepovie, iba na mňa zazerá, a ja musím myslieť na tú miestnosť v Hrôzove, kam Boltonovci vešajú stiahnutú kožu svojich nepriateľov.“

„To je len dojkina rozprávka,“ namietol Bran. Do hlasu sa mu však vkrad­li pochybnosti. „Alebo nie?“

„Neviem.“ Robb unavene pokrútil hlavou. „Lord Cerwyn chce s nami na juh zobrať aj svoju dcéru. Vraj aby mu varila. Theon je presvedčený, že si ju raz v noci nájdem vo svojich dekách. Keby… keby tu tak bol otec…“

Na tomto jedinom sa Bran, Rickon aj lord Robb dokázali zhodnúť – všetci si želali, aby tu bol s nimi otec. Lenže lord Eddard bol tisícky míľ odtiaľ, uväznený v nejakej temnici, na úteku alebo mŕtvy. Nikto to nevedel naisto, každý pocestný hovoril niečo iné a jeden príbeh bol hrozivejší ako druhý. Hlavy otcových stráží hnijú nabodnuté na hradbách Červenej bašty. Kráľ Robert zomrel otcovi v náručí. Baratheonovci obliehajú Kráľov prístav. Lord Eddard ušiel na juh s kráľovým skazeným bratom Renlym. Aryu a Sansu zavraždil Pes. Matka zabila Zmoka Tyriona a vyvesila jeho telo z hradieb Riavokrutu. Lord Tywin Lannister vytiahol na Orlie hniezdo a cestou plieni a vraždí. Jeden prepitý klebetník dokonca tvrdil, že Rhaegar Targaryen povstal z mŕtvych a vedie veľkú družinu starovekých hrdinov na Dračí kameň, kde si chce nárokovať otcov trón.

Keď priletel krkavec s listom označeným otcovou pečaťou a napísaným Sansinou rukou, znela krutá pravda rovnako neuveriteľne. Bran nikdy nezabudne na výraz v Robbovej tvári, keď čítal Sansine slová. „Píše, že otec zosnoval zradu s kráľovými bratmi. Kráľ Robert je mŕtvy a mňa s matkou predvolávajú do Červenej bašty, aby sme prisahali vernosť Joffreymu. Hovorí, že musíme byť oddaní, a keď sa vydá za Joffreyho, poprosí ho, aby ušetril otcov život.“ Zovrel ruku do päste a skrkval Sansin list. „A nepíše nič o Aryi, nič, ani len slovko. Doparoma aj so Sansou! Čo sa to s ňou porobilo?“

Brana zamrazilo. „Prišla o svojho vlka,“ povedal potichučky a spomenul si na deň, keď sa štyria otcovi strážcovia vrátili z juhu s Ladinými kosťami. Leto, Sivý vietor a Chlpáčik začali žalostne zavýjať, ešte skôr než muži prešli cez padací most. V tieni Prvej veže ležalo staré pohrebisko s náhrobnými kameňmi obrastenými machom, kde starí zimní králi pochovávali svojich oddaných služobníkov. Tam pochovali Lady a jej bratia zatiaľ obchá­dzali hroby ako nepokojné tiene. Odišla na juh a vrátili sa iba jej kosti.

Ich starý otec lord Rickard odišiel tiež so svojím synom Brandonom – otcovým bratom – a dvoma stovkami svojich najlepších mužov. A nik z nich sa viac nevrátil. Otec odišiel na juh s Aryou a Sansou, s Jorym, Hullenom, Tučným Tomom a ostatnými, potom odišla mama a ser Rodrik, a ani oni sa ešte nevrátili. A teraz chce odísť Robb. Nie do Kráľovho prístavu odprisahať vernosť, ale do Riavokrutu s mečom v ruke. A ak je ich otec naozaj vo väzení, takmer isto to bude znamenať jeho smrť. Brana to všetko tak vydesilo, že nemal slov.

„Ak Robb musí odísť, ochraňujte ho,“ úpenlivo prosil starých bohov, ktorí naňho upierali červené oči stromu srdca, „a ochraňujte aj jeho mužov, Hala a Quenta a ostatných, a lorda Umbera a lady Mormontovú a všetkých lordov. A asi aj Theona. Dávajte na nich pozor a ochraňujte ich, ak môžete, prosím vás, bohovia. Pomôžte im poraziť Lannisterovcov a zachráňte otca, nech sa všetci vrátia domov.“

Božím hájom sa prehnal vetrík, červené listy šuchotali a šepkali. Leto vyceril zuby. „Vy ich počujete, chlapče?“ spýtal sa akýsi hlas.

Bran zdvihol hlavu. Pod starým dubom na druhej strane jazierka stála Osha a na tvár jej padal tieň. Ešte aj s okovami sa táto vysoká divoška pohybovala nečujne ani mačka. Leto prešiel okolo jazierka, oňuchal ju. Mykla sa.

„Leto, ku mne!“ zvolal Bran. Pravlk ešte raz oňuchal Oshu, otočil sa a pribehol naspäť. Bran ho tuho objal. „Čo tu robíš?“ Oshu nevidel, odkedy ju zajali vo vlčom lese, hoci vedel, že jej dali nejakú robotu v kuchyni.

„Sú to aj moji bohovia,“ povedala. „Za Múrom iní nie sú.“ Strapaté hnedé vlasy jej už podrástli. Vyzerala ženskejšie aj vďaka jednoduchým hnedým šatám z plátna, čo jej dali, keď jej zobrali drôtenú košeľu a kožené oblečenie. „Gage mi občas dovolí prísť sa sem pomodliť, keď potrebujem, a ja mu dovolím, aby si pod mojou sukňou robil, čo chce, keď to potrebuje. Mne to nevadí. Páči sa mi, ako mu ruky voňajú od múky, a je jemnejší ako Stiv.“ Ťarbavo sa uklonila. „Nechám vás. Treba mi drhnúť hrnce.“

„Nie, zostaň!“ prikázal jej Bran. „Povedz mi, ako si to myslela, či počujem bohov.“

Osha si ho premeriavala pohľadom. „Pýtali ste sa ich a oni vám odpovedali. Nastražte uši, počúvajte a začujete ich.“

Bran sa započúval. „To je len vietor,“ povedal neisto po chvíli. „Šelest listov.“

„Kto podľa vás posiela ten vietor, ak nie bohovia?“ Posadila sa na druhej strane jazierka a pri každom jej pohybe sa ozval jemný cinkot. Mikken jej založil na členky okovy spojené ťažkou reťazou – mohla chodiť, ak robila malé kroky, ale nemohla utekať, liezť ani vysadnúť na koňa. „Vidia vás, chlapče. Počujú, čo hovoríte. Ten šelest je ich odpoveď.“

„Čo hovoria?“

„Sú smutní. Vášmu bratovi nepomôžu, nie tam, kam ide. Starí bohovia nemajú na juhu nijakú moc. Všetky čarostromy tam vyrúbali už pred tisíckami rokov. Ako môžu na vášho brata dávať pozor, keď nemajú oči?“

Na to Bran nepomyslel. Vydesilo ho to. Ak jeho bratovi nemôžu pomôcť ani bohovia, akú má nádej? Možno Osha len zle počula. Naklonil hlavu a snažil sa znova počúvať. Mal pocit, že počuje ich smútok, ale nič viac.

Koruny stromov ševelili hlasnejšie. Bran zachytil tlmené kroky, mrmlanie a spomedzi stromov sa vynoril nahý a vysmiaty Hodor. „Hodor!“

„Asi nás začul,“ povedal Bran. „Hodor, zabudol si si šaty.“

„Hodor,“ súhlasil Hodor. Od hlavy nadol bol mokrý ako myš a v chladnom vzduchu z neho stúpala para. Celé telo mal zarastené hnedými chlpmi, hustými ako kožuch. Medzi nohami mu visela jeho dlhá a ťažká mužnosť.

Osha si ho prezrela s kyslým úsmevom. „To je teda obrovský chlap,“ utrúsila. „Ak mu v žilách neprúdi obria krv, tak som kráľovná.“

„Majster Luwin hovorí, že obri už vymreli. Vraj sú všetci mŕtvi ako deti lesa. Zostali po nich len suché kosti v zemi, ktoré občas niekto vyorie.“

„Nech sa majster Luwin skočí pozrieť za Múr,“ povedala Osha. „Tam by našiel obrov, alebo by si našli oni jeho. Môj brat raz zabil obryňu. Mala desať stôp, a to bola ešte krpatá. Dorastajú až do výšky dvanásť, trinásť stôp. A sú strašne diví, samý chlp a zub, a ich ženy majú dlhé brady ako muži, takže sa nedajú od seba rozoznať. Ženy si berú ľudských mužov za milencov, a práve od nich potom pochádzajú kríženci. Horšie sú na tom ľudské ženy, keď ich chytia. Muži sú takí obrovskí, že dievča roztrhajú, skôr ako ho stihnú obťažkať.“ Uškrnula sa. „Ale vy asi neviete, o čom hovorím, však, chlapče?“

„Pravdaže viem,“ nedal sa Bran. Vedel, ako sa robia deti, videl psy na dvore, videl, ako žrebec vyskočil na kobylu. Ale nebolo mu príjemné rozprávať sa o tom. Pozrel na Hodora. „Hodor, choď naspäť a prines si šaty,“ povedal mu. „Choď sa obliecť.“

„Hodor.“ Hodor sa pobral naspäť, odkiaľ prišiel, a zohol sa pod nízky konár.

Naozaj je strašne veľký, rozmýšľal Bran, keď sa za ním díval. „Skutočne za Múrom žijú obri?“

„Obri, a aj horšie veci, pánko. Snažila som sa to povedať vášmu bratovi, keď sa ma vypytoval, jemu a vášmu majstrovi, a aj tomu vyškerenému mladému Greyjoyovi. Dvíhajú sa studené vetry, ľudia odídu od ohňa a viac sa nevrátia… a ak sa aj vrátia, nie sú to už ľudia, ale mátohy s modrými očami a čiernymi rukami. Čo myslíte, prečo som zutekala na juh so Stivom, Hali a ostatnými bláznami? Mance si myslí, že môže bojovať, ten môj milý statočný tvrdohlavec – ako keby tie biele potvory boli len obyčajní prieskumníci, ale čo on vie? Môže sa titulovať kráľom za Múrom, koľko len chce, aj tak je to iba ďalší čierny havran, čo zdupkal z Tieňovej veže. Nikdy nezažil ozajstnú zimu. Ja som sa tam hore narodila, chlapče, rovnako ako moja matka a jej matka, a aj jej matka, narodené v Slobodnom národe. My si pamätáme.“ Osha sa postavila, okovy zarinčali. „Pokúšala som sa to vysvetliť vášmu bratovi. Práve včera, keď som ho zbadala na dvore. ,Pán Stark,‘ zavolala som naňho, ako vidíte slušne, ale on si ma vôbec nevšímal a ten upotený chrapúň Veľký Jon Umber ma odsotil. No nech. Budem ďalej nosiť okovy a držať zobák. Človek, čo nepočúva, nepočuje.“

„Povedz to mne. Robb ma vypočuje, určite.“

„Žeby? Uvidíme. Tak mu povedzte toto, mladý pánko. Povedzte mu, že sa chce vybrať zlým smerom. Svojich vojakov by mal viesť na sever. Na sever, nie na juh. Počujete?“

Bran prikývol. „Poviem mu to.“

Ale večer, keď bola hostina vo Veľkej sieni, Robb neprišiel. Namiesto toho si zobral jedlo do svojej svetlice, kde večeral spolu s lordom Rickardom, Veľkým Jonom a ďalšími banderiálmi, aby sa dohodli na konečnom pláne dlhého pochodu, čo mali pred sebou. Na jeho miesto za vrchstolom sa musel posadiť Bran a musel robiť hostiteľa synom lorda Karstarka a jeho cteným priateľom. Všetci už sedeli na miestach, keď Hodor priniesol Brana na chrb­te do Veľkej siene a kľakol si k vysokej stoličke. Dvaja sluhovia ho pomohli vybrať z koša. Bran na sebe cítil pohľady všetkých cu­dzincov v sieni. Zavládlo ticho. „Páni,“ ohlásil Hallis Mollen, „Brandon Stark zo Zimovresu.“

„Vítam vás pri našom ohni,“ povedal meravo Bran, „nech sa páči, jedzte a pite na počesť nášho priateľstva.“

Harrion Karstark, najstarší syn lorda Rickarda, sa poklonil a jeho bratia ho nasledovali, no keď si znovu sadali na svoje miesta, začul v cinkote pohárov, ako sa dvaja mladší rozprávajú stíšenými hlasmi. „… radšej zomrieť ako žiť takto,“ zamrmlal jeden, menovec Branovho otca Eddard, a jeho brat Torrhen poznamenal, že ten chlapec je určite dochrámaný aj zvnútra, taký zbabelý, že ani nevie ukončiť vlastné trápenie.

Dochrámaný, pomyslel si trpko Bran, keď zovrel nôž v ruke. Teda takýto je teraz? Bran Dochrámaný? „Nechcem byť dochrámaný,“ šepol horlivo majstrovi Luwinovi, ktorý sedel po jeho pravici. „Chcem byť rytier.“

„Môj rád niekedy nazývajú rytiermi mysle,“ odvetil mu Luwin. „Bran, ste výnimočne bystrý mladík, keď sa snažíte. Neuvažovali ste ešte o tom, že by ste mohli nosiť majstrovskú reťaz? V učení vás nič neobmedzuje.“

„Chcem sa učiť kúzla,“ odpovedal Bran. „Havran mi sľúbil, že môžem lietať.“

Majster Luwin si povzdychol. „Môžem vás učiť dejiny, liečiteľstvo, bylinky. Môžem vás učiť reči krkavcov či ako postaviť hrad, aj ako moreplavec riadi loď podľa hviezd. Môžem vás učiť, ako merať dni a zaznačovať obdobia, a v Citadele v Starom meste vás môžu naučiť tisíc ďalších vecí. Ale nikto vás nenaučí kúzla, Bran.“

„Deti by mohli,“ nedal sa Bran. „Deti lesa.“ Vtom si spomenul na sľub, ktorý dal Oshi v božom háji, a rozpovedal Luwinovi, čo mu vravela.

Majster ho zdvorilo vypočul. „Tá divoška by tuším mohla podučiť aj starú dojku, ako rozprávať rozprávky,“ poznamenal, keď Bran skončil. „Ak chcete, môžem sa s ňou znova pozhovárať, ale svojho brata radšej takýmito pochabosťami nezaťažujte. Má dosť starostí aj bez toho, aby ho niekto strašil obrami a mŕtvymi ľuďmi v lesoch. Vášho otca držia Lannisterovci, Bran, nie deti lesa.“ Jemne položil Branovi ruku na plece. „Zamyslite sa nad mojimi slovami, chlapče.“

O dva dni, keď na oblohe vymetanej vetrom žiarili červené zore, sedel Bran pripnutý na svojej Tanečnici pod strážnicou a lúčil sa s bratom.

„Teraz si pánom Zimovresu ty,“ povedal mu Robb. Sedel na strapatom sivkovi a na boku sedla visel Robbov drevený bielo-sivý štít, obrúbený železom, s vycerenou hlavou pravlka. Robb mal sivú krúžkovú zbroj na odeve z vybielenej kože, za pásom meč a dýku, na pleciach plášť s kožušinovým lemom. „Musíš zastať moje miesto, ako som ja zastal otcovo, až kým sa nevrátime domov.“

„Viem,“ odpovedal zúfalým hlasom Bran. V živote sa necítil taký malý, osamelý a vystrašený. Netušil, ako má byť pánom.

„Počúvaj rady majstra Luwina a postaraj sa o Rickona. Povedz mu, že sa vrátim, len čo sa skončí boj.“

Rickon odmietol zísť dolu. Bol hore vo svojej komnate, plakal a trucoval. „Nie!“ vykrikoval, keď sa ho Bran opýtal, či sa nechce ísť rozlúčiť s Robbom. „NIE, nelúčim!“

„Už som mu to hovoril. Povedal, že sa nikdy nikto nevráti.“

„Nemôže byť naveky malý. Je Stark a má už skoro štyri.“ Robb si vzdychol. „Veď mama sa čoskoro vráti. A ja privediem otca, sľubujem.“

Zvrtol koňa a odklusal. Sivý vietor plavne bežal popri bojovom žrebcovi. Pred nimi prechádzal cez bránu Hallis Mollen s trepotajúcou sa bielou zástavou Starkovcov na dlhej jaseňovej žrdi. Vedľa Robba sa niesol z jednej strany Theon Greyjoy a z druhej Veľký Jon a ich rytieri s kopijami, ktorých hroty sa leskli na slnku, sa za nimi zoradili do dvojstupu.

Bran si s nepríjemným pocitom spomenul na Oshine slová. Vybral sa nesprávnym smerom. Chvíľu mal sto chutí rozbehnúť sa za ním a varovať ho, ale keď Robb zmizol za padacou mrežou, prešlo ho to.

Za hradbami sa zdvihol hurhaj. Bran vedel, že pešiaci a obyvatelia mesta zdravia Robba, volajú na slávu lordovi Starkovi, pánovi Zimovresu vo ve­júcom plášti, ktorý sa nesie na parádnom žrebcovi a popri ňom sa ženie Sivý vietor. Jeho tak nikdy zdraviť nebudú, uvedomil si a zabolelo ho to. Môže byť pánom Zimovresu, kým sú otec a brat preč, ale stále bude len Bran Dochrámaný. Veď ani nevie zosadnúť z koňa, ibaže by spadol.

Keď napokon doznel vzdialený pokrik a dvor bol konečne prázdny, zdal sa Zimovres opustený a mŕtvy. Bran sa poobzeral po tvárach tých, čo zo­-stali – ženy, deti, starci… a Hodor. Obrovský stajník sa tváril bezradne a vystrašene. „Hodor?“ opýtal sa smutným hlasom.

„Hodor,“ súhlasil Bran a uvažoval, čo to môže znamenať.





DAENERYS


Keď sa khal Drogo potešil, vstal z rohože na spanie a postavil sa nad ňu. V červenkastom svetle ohňa žiarila jeho pokožka ako bronz a na širokej hrudi mu vystupovali nenápadné stopy starých jaziev. Atramentovo čierne vlasy mal rozpustené, padali mu na plecia, na chrbát, až pod pás. Jeho mužnosť sa vlhko leskla. Khal spustil kútiky úst pod dlhými fúziskami. „Žrebec, ktorý si osedlá svet, nepotrebuje žiadne železné tróny.“

Dany sa podoprela na lakti a zdvihla hlavu k svojmu vysokému a pôsobivému mužovi. Zamilovala si najmä jeho vlasy. Nikdy mu ich neostrihali – nikdy nespoznal porážku. „Proroctvo hovorí, že žrebec pôjde až na samý kraj sveta,“ povedala.

„Svet sa končí na brehu slaného čierneho mora,“ vysvetlil jej okamžite Drogo. Namočil kus plátna do misy s teplou vodou a poutieral sa od potu a oleja. „Žiadny kôň neprejde cez jedovatú vodu.“

„V Slobodných mestách majú tisíce lodí,“ povedala mu Dany ako už neraz predtým. „Drevené kone so stovkami nôh, ktoré letia cez more s vetrom v krídlach.“

Khal Drogo to nechcel počuť. „Dosť už o drevených koňoch a železných trónoch.“ Položil plátno a začal sa obliekať. „Dnes pôjdem do trávy na lov, žena,“ oznámil, keď sa súkal do pomaľovanej vesty a zapínal si široký opasok z ťažkých medailónov zo striebra, zlata a bronzu.

„Áno, moje slnko a hviezdy,“ odpovedala Dany. Drogo zvolá svojich pokrvných jazdcov a pôjde s nimi hľadať hrakkara, veľkého bieleho leva plání. Ak sa im to podarí, jej manžel sa bude nesmierne tešiť a možno ju vypočuje. Nebál sa divých šeliem ani žiadneho človeka, ktorý sa kedy narodil, ale more bolo čosi iné. Vodu, z ktorej sa nemôže napiť kôň, považovali Dothrakovia za otrávenú a vzdúvajúce sa sivozelené pláne oceánu ich napĺňali poverčivou nenávisťou. Drogo bol v mnohých ohľadoch odvážnejší ako iní páni koní, to už zistila… ale nie v tomto. Keby ho len nejako mohla dostať na loď…

Keď si khal a jeho pokrvní jazdci pobrali luky a odišli, zavolala Dany svoje slúžky. Pripadala si teraz taká tučná a ťarbavá, že privítala pomoc ich silných šikovných rúk, hoci predtým jej bolo nepríjemné, keď okolo nej po­biehali a obskakovali ju. Vyumývali ju a obliekli do voľných hodvábnych šiat. Kým jej Doreah česala vlasy, poslala Jhiqui po sera Joraha Mormonta.

Rytier prišiel okamžite. Mal na sebe priliehavé nohavice z konského vlásia a pomaľovanú vestu ako jazdec. Mocný hrudník a svalnaté ruky mal zarastené hrubými čiernymi chlpmi. „Princezná, čo môžem pre vás urobiť?“

„Musíte sa porozprávať s mojím manželom,“ povedala mu Dany. „Drogo vraví, že žrebec, čo si osedlá svet, bude vládnuť všetkým krajinám zeme a nemusí sa plaviť cez otrávenú vodu. Vraví, že keď sa Rhaego narodí, povedie khalasar na východ a vyplieni krajiny pri Nefritovom mori.“

Rytier sa zamyslel. „Khal nikdy nevidel Sedem kráľovstiev,“ povedal. „Preňho vôbec nič neznamenajú. Ak mu aj niekedy zídu na um, predstavuje si ich ako ostrovy, pár mestečiek prilepených na skale ako Lorath alebo Lys, obkľúčených rozbúreným morom. Bohatstvo východu je preňho bezpochyby oveľa lákavejšie.“

„Ale on sa musí vydať na západ,“ zúfala si Dany. „Prosím vás, pomôžte mi, aby to pochopil.“ Ani ona nikdy nevidela Sedem kráľovstiev, presne ako Drogo, no mala pocit, že ich pozná zo všetkých príbehov, čo jej rozprával brat. Viserys jej najmenej tisíc ráz sľuboval, že ju jedného dňa vezme domov, lenže Viserys je mŕtvy a jeho sľuby zomreli spolu s ním.

„Dothrakovia robia veci vlastným tempom a z vlastných pohnútok,“ vysvetlil jej rytier. „Buďte trpezlivá, princezná. Neurobte rovnakú chybu ako váš brat. Pôjdeme domov, sľubujem.“

Domov? Z toho slova bola smutná. Ser Jorah má svoj Medvedí ostrov, ale čo je domovom pre ňu? Zopár príbehov, mená prednášané s rovnakou vážnosťou ako modlitby, blednúca spomienka na červené dvere… Má byť jej domovom už navždy Vaes Dothrak? Keď vidí babice z dosh khaleenu, pozerá sa hádam na vlastnú budúcnosť?

Ser Jorah si zrejme všimol smútok v jej tvári. „V noci dorazila veľká karavána, khaleesi. Štyristo koní z Pentosu, prišli cez Nervos a Qohor pod velením kupca kapitána Byana Votyrisa. Možno Illyrio poslal nejaký list. Nechceli by ste zájsť na Západný trh?“

Dany pookriala. „Áno,“ povedala. „Rada.“ Trhoviská vždy ožili, keď prišla karavána. Človek nikdy nevie, aké poklady kupci priviezli, a dobre by jej padlo počuť znova valýrčinu ako v Slobodných mestách. „Irri, nech mi pripravia nosidlá.“

„Upovedomím váš khas,“ povedal ser Jorah a odišiel.

Keby tu bol khal Drogo, išla by Dany na svojej striebornej kobylke. U Dothrakov jazdí budúca matka na koni takmer až do pôrodu, a ani ona nechcela vyzerať pred manželom ako slaboška. Ale keď je jej khal na love, bude príjemnejšie oprieť sa o mäkké vankúše a dať sa odniesť cez Vaes Dothrak v nosidlách s červenými hodvábnymi záclonami, čo ju chránia pred slnkom. Ser Jorah sa niesol popri nej na koni aj so štyrmi mladíkmi z jej khasu a slúžkami.

Bolo teplo a na tmavomodrej oblohe nebolo ani mráčika. Keď zavial vetrík, cítila prenikavú vôňu trávy a zeme. Ako jej nosidlá prechádzali popri ukradnutých monumentoch, striedavo ju zaplavovalo slnko a zahaľoval tieň. Dany sa okolo nich knísala a prezerala si tváre mŕtvych hrdinov a zabudnutých kráľov. Dumala, či bohovia vypálených miest stále odpovedajú na modlitby.

Keby mi v žilách neprúdila dračia krv, pomyslela si clivo, bol by toto môj domov. Je khaleesi, má silného muža a svižného koňa, slúžky, ktoré ju obskakujú, bojovníkov, ktorí ju ochraňujú, čestné miesto, ktoré ju na starobu čaká v dosh khaleene… a v bruchu jej rastie syn, ktorý jedného dňa ovládne svet. To by predsa stačilo hociktorej žene… len nie dračej. Keď Viserys zomrel, ostala Dany jediná, úplne posledná. Vzišla z kráľov a dobyvateľov, a rovnako aj dieťa v nej. Na to nesmie zabúdať.

Západný trh bol veľký štvorec udupanej zeme, obkolesený obydliami z pálených tehál, kotercami, vybielenými krčmami. Zo zeme sa dvíhali umelé kopčeky ako chrbty dákych obrovských podzemných oblúd a čierne otvory v nich viedli dolu do chladných priestranných skladísk. Štvorcové trhovisko bolo hotové bludisko stánkov s krivolakými uličkami tienenými prístreškami upletenými z trávy.

Sto kupcov a obchodníkov vykladalo svoj tovar, no aj tak vyzeral veľký trh ľudoprázdny a tichý v porovnaní s hmýriacimi sa bazármi, aké si Dany pamätala z Pentosu a iných Slobodných miest. Ako jej vysvetlil ser Jorah, karavány prichádzali do Vaes Dothraku zo západu aj z východu ani nie preto, aby niečo predali Dothrakom, ale skôr aby obchodovali medzi sebou. Jazdci im dovolili prísť aj odísť bez ujmy, ak dodržiavali mier v posvätnom meste, nezneucťovali Matku hôr ani Lono sveta, uctili si babice z dosh khaleenu tradičnými darmi soli, striebra a semienok. Dothrakovia ani celkom nerozumeli všetkému tomu kupovaniu a predávaniu.

Dany mala rada aj exotický Východný trh s čudnými vecami, zvukmi a pachmi. Často sa tam ráno vybrala, ochutnávala rôzne plody, pirohy s kobylkami a zelené rezance, počúvala vysoký kvílivý hlas zaklínačov, vyvaľovala oči na pavúčie škorpióny v strieborných klietkach, na obrovské sivé slony a čierno-biele pásikavé kone z Jogos Nhai. Rada si obzerala aj všetkých tých ľudí: tmavých vážnych Asshájčanov a vysokých bledých Qarthee­nov, ľudí so svetlými očami z Yi Ti vo fezoch, bojovné devy z Bajasabhádu, Šamyriany a Kajakajanaje s kovovými krúžkami v bradavkách a rubínmi v lícach, aj nevľúdnych desivých Tieňových ľudí, ktorí si pokrývali ruky, nohy aj hrude tetovaním a schovávali tváre za maskami. Východný trh bol pre Dany miestom zázrakov a kúziel.

Ale Západný trh voňal domovinou.

Keď Irri a Jhiqui pomáhali Dany vystúpiť z nosidiel, vdýchla prenikavú vôňu cesnaku a korenia, vôňu, ktorá jej pripomenula dávne časy v uličkách Tyrošu a Myru a vyčarila na jej tvári nežný úsmev. Niesla sa k nej aj omamná aróma lysských voňaviek. Zbadala otrokov nesúcich baly skvostných myrských čipiek a jemnej vlny v tuctoch bohatých farieb. Uličkami sa prechádzali strážcovia karaván v bronzových prilbách a žltých tunikách z preší­vanej bavlny, čo im siahali po kolená, a na pletených kožených opaskoch sa im pohojdávali prázdne pošvy bez mečov. V jednom stánku ponúkali oceľové kyrysy ozdobené zlatými a striebornými ornamentmi a prilby vytepané do tvarov bájnych zvierat. Hneď vedľa pekná mladá žena predávala zlaté šperky, prstene, brošne, náhrdelníky a nádherné tepané medailóny na opasok z Lanniského prístavu. Jej stánok strážil obrovský nemý nezarastený eunuch v prepotenom zamatovom odeve, ktorý sa mračil na každého, kto sa priblížil. Na druhej strane uličky sa tučný kupec s látkami z Yi Ti dohadoval s Pentosanom o cene nejakej zelenej farby a strapec na feze mu poskakoval dopredu a dozadu podľa toho, ako krútil hlavou.

„Keď som bola malá, strašne rada som sa hrávala na bazáre,“ povedala Dany serovi Jorahovi, keď prechádzali tienistou uličkou pomedzi stánky. „Bolo tam tak živo, všetci vykrikovali a smiali sa, bolo tam toľko nádherných vecí… no iba zriedka sme mali peniaze, aby sme si mohli niečo kúpiť… len sem-tam nejakú klobásku alebo medový prst… Majú aj v Siedmich kráľovstvách medové prsty, aké pečú v Tyroši?“

„To sú dáke koláče, však? Neviem vám povedať, princezná.“ Rytier sa uklonil. „Ak by ste ma na chvíľu ospravedlnili, šiel by som pohľadať kapitána a zistiť, či pre nás nemá nejaké správy.“

„Samozrejme. Pomôžem vám ho nájsť.“

„Nemusíte sa tým zdržovať.“ Ser Jorah netrpezlivo odvrátil zrak. „Užite si trh. Vrátim sa k vám, len čo budem hotový.“

Čudné, pomyslela si Dany, keď sledovala, ako sa prediera tlačeni­cou. Nechápala, prečo by nemohla ísť s ním. Možno si chce ser Jorah dopriať ženskú spoločnosť, keď to vybaví s kapitánom karavány. Vedela, že s karavánami často cestujú aj pobehlice a niektorí muži sú v týchto veciach nepochopiteľne hanbliví. Pokrčila plecami. „Poďme,“ zavelila ostatným.

Dany sa znova vydala na prechádzku po trhu a jej slúžky kráčali popri nej. „Aha, pozri,“ zvolala na Doreu, „toto sú tie klobásky, čo som mala na mysli.“ Ukázala na stánok, kde zoschnutá starká opekala mäso a cibuľu na horúcom kameni. „Dávajú do nich veľa cesnaku a štiplavého korenia.“ Dany bola taká nadšená svojím objavom, že hneď presviedčala ostatných, aby si dali s ňou. Slúžky spratali svoje klobásky s chichotom, ale muži z jej khasu podozrievavo ovoniavali grilované mäso. „Chutia inak, než si pamätám,“ usúdila Dany, keď si párkrát odhryzla.

„V Pentose ich robím z bravčového,“ vysvetľovala starena, „ale všetky prasce mi pokapali v Dothrackom mori. Tieto sú z konského mäsa, khaleesi, ale okorenila som ich rovnako.“

„Aha.“ Dany bola sklamaná, ale Quarovi tak chutilo, že si vypýtal ešte jednu klobásku, a Rakharo ho musel prekonať, takže zhltol ďalšie tri a hlučne si od­grgol. Dany sa zasmiala.

„Nezasmiali ste sa, odkedy Drogo korunoval vášho brata za khala rhaggata,“ povedala Irri. „To rada vidím, khaleesi.“

Dany sa nesmelo usmiala. Bolo príjemné smiať sa. Znova sa cítila ako dievčatko.

Prechádzali sa takmer celé predpoludnie. Videla prekrásny plášť z pierok z Letných ostrovov a vzala si ho ako dar. Na oplátku dala kupcovi strieborný medailón zo svojho opaska. Tak to prebiehalo u Dothrakov. Predavač vtákov naučil zeleno-červeného papagája vysloviť jej meno a Dany sa smia­la, ale odmietla si ho vziať. Čo by robila so zeleno-červeným papagájom v khalasare? Zobrala si však tucet fľaštičiek s vonnými olejmi, vôňami z detstva – stačilo zavrieť oči, privoňať, a znova videla veľký dom s červenými dverami. Keď sa Doreah túžobne zadívala na kúzlo plodnosti v čarodejníkovom stánku, Dany vzala aj to, dala ho slúžke a pomyslela si, že teraz by mala nájsť niečo aj pre Irri a Jhiqui.

Za rohom narazili na kupca s vínom, ktorý ponúkal okoloidúcim za náprstok vína na ochutnanie. „Sladké červené,“ vykrikoval plynulou dothračtinou. „Mám sladké červené z Lysu, Volantisu a z Arboru. Biele z Lysu, hruškový koňak z Tyrošu, ohnivé víno, korenené víno, zelený nektár z Myru. Mám aj hnedé dymovkové a andalské kyslé, všetko mám, všetko mám.“ Bol to malý chlap, štíhly a pekný, ľanové vlasy mal nakrútené a navoňané podľa lysskej módy. Keď sa Dany pristavila pri jeho stánku, hlboko sa uklonil. „Ochutnáte, khaleesi? Mám sladké červené z Dornu, pani, priam v ňom spievajú slivky, čerešne a plný tmavý dub. Súdok, pohár, hlt? Raz ochutnáte a pomenujete svoje dieťa po mne.“

Dany sa usmiala. „Môj syn už má meno, ale ochutnám vaše letné víno,“ povedala po valýrsky, valýrčinou Slobodných miest. Po takom dlhom čase jej tie slová čudne plynuli z úst. „Len hlt, ak smiem prosiť.“

Kupec ju podľa oblečenia, naolejovaných vlasov a opálenej pokožky pokladal za Dothračanku. Keď prehovorila, ohromene na ňu vyvalil oči. „Pani moja, vy ste… z Tyrošu? Je to možné?“

„Hovorím ako Tyrošanka a obliekam sa ako Dothračanka, ale som z Westera, z Kráľovstiev zapadajúceho slnka,“ odvetila Dany.

Pristúpila k nej Doreah. „Máte tú česť s Daenerys z rodu Targaryenovcov, Daenerys zrodenou za búrky, khaleesi jazdeckého národa a princeznou Siedmich kráľovstiev.“

Kupec klesol na kolená. „Princezná,“ povedal a sklonil hlavu.

„Vstaňte,“ prikázala mu Dany. „Rada by som ochutnala letné víno, o ktorom ste hovorili.“

Muž vyskočil na nohy. „To? To sú len dornské pomyje, nehodné princeznej. Mám suché červené z Arboru, svieže a lahodné, nech sa páči, dám vám súdok.“

Keď bol khal Drogo v Slobodných mestách, prišiel na chuť dobrému vínu, a Dany vedela, že takýto ušľachtilý mok by ho potešil. „Je to pre mňa česť, pane,“ hlesla milo.

„Kdeže, to ja som poctený.“ Kupec sa pohrabal vzadu v stánku a vytiahol malý dubový súdok. Do dreva bol vypálený obrázok hroznového strapca. „Znak Redwynovcov,“ ukázal naň, „z Arboru. Lahodnejšie víno nepoznám.“

„Vypijeme ho spolu s khalom Drogom. Aggo, odnes ho na moje nosidlá, prosím ťa.“ Kupec sa celý rozžiaril, keď Dothrak zdvihol súdok.

Dany si ani nevšimla, že ser Jorah sa už vrátil, až kým sa neozval. „Nie!“ povedal čudne ráznym hlasom. „Aggo, polož ten sud.“

Aggo pozrel na Dany. Váhavo prikývla. „Ser Jorah, deje sa niečo?“

„Vysmädol som. Kupec, otvor ho.“

Kupec sa zamračil. „To víno je pre khaleesi, nie pre takých ako vy, ser.“

Ser Jorah podišiel k stánku. „Ak ho neotvoríš, otrieskam ti ho o hlavu.“ V posvätnom meste nemal pri sebe žiadnu zbraň, len vlastné ruky – no tie celkom stačili, boli to veľké, tvrdé, nebezpečné ruky s hánkami zarastenými hrubými čiernymi chlpmi. Kupec chvíľku váhal, potom zdvihol kladivo a odrazil zátku zo suda.

„Nalej,“ rozkázal ser Jorah. Štyria mladí bojovníci z Daninho khasu sa postavili zaňho, mračili sa a sledovali všetko tmavými mandľovými očami.

„Bol by zločin piť takéto sýte víno, ak ho nenecháte chvíľu dýchať.“ Kupec stále držal v ruke kladivo.

Jhogo už-už vyberal bič, čo mal omotaný okolo opaska, ale Dany ho ľahkým dotykom zastavila. „Robte, čo vám rozkázal ser Jorah,“ povedala. Začali sa pri nich pristavovať ľudia.

Muž na ňu namosúrene fľochol. „Ako rozkážete, princezná.“ Musel odložiť kladivo, aby mohol zdvihnúť sud. Nalial do dvoch ochutnávkových pohárikov, veľkých asi ako náprstok, tak šikovne, že nerozlial ani kvapku.

Ser Jorah zdvihol pohár, privoňal k vínu a zamračil sa.

„Sladké, však?“ usmieval sa kupec. „Cítite to ovocie, pane? Vône Arboru. Ochutnajte a povedzte, či ste niekedy mali na jazyku lahodnejšie, plnšie víno.“

Ser Jorah mu podal pohár. „Napi sa prvý.“

„Ja?“ Muž sa zasmial. „Ja nie som hodný tohto zberu, pane. A aký by som to bol obchodník, keby som si vypil vlastný tovar?“ Usmieval sa síce milo, ale Dany si všimla, že sa mu zrazu na čele perlí pot.

„Napite sa,“ vyriekla mrazivým hlasom. „Vypite to, inak im poviem, aby vás držali, kým vám ser Jorah nenaleje celý sud do gágora.“

Kupec mykol plecami, načiahol sa za pohárom… a namiesto neho schytil sud a hodil ho do nej oboma rukami. Ser Jorah ju odsotil nabok. Sud sa mu odrazil od pleca a rozbil sa na zemi. Dany sa zatackala a stratila rovnováhu. „Nie,“ vykríkla a vystrela ruky, aby zastavila pád… a Doreah ju chytila za ruku, mykla dozadu a Dany spadla na kolená, a nie na brucho.

Kupec preskočil stánok a upaľoval preč pomedzi Agga a Rakhara. Quaro chcel vytiahnuť arakh, ten však pri sebe nemal, a plavovlasý kupec ho odsotil nabok. Rozbehol sa uličkou. Dany začula zapráskanie Jhogovho biča, videla, ako švihol vzduchom a omotal sa kupcovi okolo nohy. Muž sa natiahol tvárou do prachu.

Pribehol asi tucet strážcov karavány a s nimi aj sám kapitán Byan Votyris, drobný Norvosan s pokožkou ako stará koža a huňatými modrými fúzmi, čo sa mu ťahali až k ušiam. Zdalo sa, že vie, o čo ide, aj keď mu nikto nič nepovedal. „Odveďte ho, nech počká na rozhodnutie khala,“ rozkázal a ukázal na muža ležiaceho na zemi. Strážnici ho zdvihli na nohy. „Jeho tovar vám dávam do daru, princezná,“ pokračoval kupecký kapitán. „Malý prejav ľútosti nad tým, že niekto z mojich ľudí sa dopustil takejto podlosti.“

Doreah a Jhiqui pomohli Dany vstať. Otrávené víno vytekalo z rozbitého suda do prachu. „Ako ste to vedeli?“ spýtala sa Dany, celá roztrasená, sera Joraha. „Ako?“

„Nevedel som to, khaleesi, až kým sa ten muž neodmietol napiť, ale odkedy som si prečítal list od magistra Illyria, takého niečoho som sa obával.“ Tmavými očami preletel tváre cudzích ľudí na trhovisku. „Poďte. Tu sa o tom radšej nebudeme rozprávať.“

Dany niesli späť; mala slzy na krajíčku. V ústach cítila pachuť, ktorú už tak dobre poznala – strach. Celé roky žila v hrôze z Viserysa, bála sa, že v ňom prebudí draka. Toto bolo ešte horšie. Teraz sa nebála len o seba, ale aj o svoje dieťa. Asi vycítilo jej strach, lebo sa jej v bruchu nepokojne mrvilo. Dany si nežne pohladila nafúknuté brucho so želaním, aby sa ho mohla dotknúť, upokojiť ho. „Máš v sebe dračiu krv, maličký,“ šepkala cestou v nosidlách so zatiahnutými záclonami. „V žilách máš dračiu krv a draci sa ničoho neboja.“

Keď vošli do umelého kopčeka, ktorý bol jej domovom vo Vaes Dothraku, poslala preč všetkých okrem sera Joraha. „Povedzte mi,“ vyzvala ho, keď sa uložila do vankúšov, „je za tým Samozvanec?“

„Áno.“ Rytier vytiahol poskladaný pergamen. „List pre Viserysa od magistra Illyria. Robert Baratheon ponúka zeme a tituly za vašu smrť alebo za smrť vášho brata.“

„Môjho brata?“ Vzlykla a zasmiala sa zároveň. „Takže o tom ešte nevie, však? Samozvanec dlhuje Drogovi titul.“ Tentoraz sa skôr smiala ako vzlykala. V ochrannom geste si objala plecia rukami. „A za mňa, vravíte. Len za mňa?“

„Za vás a za dieťa,“ odvetil ponuro ser Jorah.

„Nie. Môjho syna nedostane.“ Predsavzala si, že nebude plakať. Nebude sa triasť od strachu. Samozvanec práve prebudil draka, povedala si v duchu… a pohladila očami dračie vajcia, uložené v hniezde z tmavého zamatu. Blikajúce svetlo lampy vykreslilo ich kamenné šupiny a vo vzduchu okolo nich krúžili nefritové, šarlátové a zlaté zrnká ako dvorania okolo kráľa.

Zachvátilo ju v tej chvíli šialenstvo zrodené zo strachu? Alebo sa ozvalo nejaké zvláštne poznanie uložené v jej krvi? Dany nevedela. Počula sa, ako hovorí: „Ser Jorah, rozložte oheň.“

„Khaleesi?“ Rytier sa na ňu čudne pozrel. „Veď je horúco. Ste si istá?“

Bola si istá ako ešte nikdy. „Áno. Je… je mi zima. Rozložte oheň.“

Uklonil sa. „Ako rozkážete.“

Keď sa oheň rozhorel, poslala sera Joraha preč. Chcela byť sama, aby spravila, čo musí. To je šialenstvo, hovorila si, keď zdvíhala čierno-šarlátové vajce zo zamatového hniezda. Iba čo pukne a zhorí, a pritom je také krásne, ser Jorah mi povie, že som sa zbláznila, ak ho zničím, a predsa, predsa…

Vzala vajce do náručia, odniesla ho k ohňu a položila do horiacich uhlíkov. Čierne šupiny sa rozžiarili, keď do seba vpíjali horúčosť. Plamene oblizovali kameň červenými jazýčkami. Dany položila k čiernemu vajcu aj ďalšie dve. Keď ustupovala od ohňa, roztrasene dýchala.

Prizerala sa, až kým z uhlia nezostala len pahreba. Vyletujúce iskry stúpali k diere, ktorou unikal dym. Okolo dračích vajec sa vlnil rozpálený vzduch. A to bolo všetko.

Váš brat Rhaegar bol posledný drak, povedal jej predsa ser Jorah. Dany smutno pozerala na vajcia. Čo vlastne čakala? Žili pred tisíckami a tisíckami rokov, ale teraz sú z nich len pekné kamene. Nebudú z nich draci. Drak je zo vzduchu a z ohňa. Zo živého mäsa, nie z mŕtveho kameňa.

Kým sa vrátil khal Drogo, kôš s uhlím úplne vychladol. Cohollo viedol koňa, ktorý mal cez chrbát prehodeného mŕtveho veľkého bieleho leva. Nad nimi vychádzali hviezdy. Khal so smiechom zoskočil zo žrebca a ukazoval jej, kde ho hrakkar doškriabal cez nohavice. „Urobím ti z jeho kože plášť, luna môjho života,“ sľuboval.

Keď mu Dany porozprávala, čo sa stalo na trhu, smiech ho okamžite prešiel a khal Drogo zmĺkol.

„Tento travič bol prvý,“ varoval ho ser Jorah Mormont, „ale rozhodne nie posledný. Pre titul lorda sú muži ochotní veľa riskovať.“

Drogo bol chvíľu ticho. Nakoniec povedal: „Tento kupec s jedmi utekal pred lunou môjho života. Radšej nech uteká za ňou. A tak bude. Jhogo, Jorah Andal, hovorím vám, vyberte si z mojej čriedy koňa, akého chcete, a bude váš. Hocijakého okrem môjho červeného a striebornej kobyly, ktorú som dal do daru lune môjho života. To je dar odo mňa za to, čo ste urobili.

A Rhaegovi, synovi Drogovmu, žrebcovi, ktorý si osedlá svet, aj tomu sľubujem dar. Jemu dám ten železný trón, na ktorom sedel otec jeho matky. Dám mu Sedem kráľovstiev. Ja, Drogo, khal, to splním.“ Zvýšil hlas a zdvihol päsť k oblohe. „Povediem svoj khalasar na západ, kde sa končí svet, nasadnem na drevené kone a prekonám čiernu slanú vodu ako ešte žiadny khal predo mnou. Pobijem mužov v kovovom odeve a zrúcam ich kamenné domy. Znásilním ich ženy, zoberiem ich deti do otroctva a prinesiem ich zničených bohov do Vaes Dothraku, aby sa hlboko sklonili pred Matkou hôr. To prisahám ja, Drogo, syn Bharbov. Toto prisahám pred Matkou hôr a hviezdy sú mi svedkom.“

O dva dni jeho khalasar opustil Vaes Dothrak a vydal sa na juhozápad cez planiny. Khal Drogo ich viedol na svojom obrovskom červenom žrebcovi a vedľa neho sa niesla Daenerys na striebornej kobyle. Za nimi utekal kupec s vínom – nahý, pešo, s reťazou na krku a na zápästiach. Reťaze boli pripevnené k ohlávke Daninej kobylky. Ako sa viezla, bosky sa za ňou potkýnal. Nič sa mu nestane… kým udrží krok.





CATELYN


Z takej diaľky nedokázala jasne rozoznať zástavy, ale aj cez hmlistý opar videla, že sú biele, s tmavou šmuhou uprostred, a to mohol byť iba sivý starkovský pravlk v snehobielom poli. Keď ho Catelyn uvidela na vlastné oči, pritiahla uzdu a vďačne sklonila hlavu. Bohovia sú milosrdní. Neprišla neskoro.

„Očakávajú náš príchod, pani,“ povedal ser Wylis Manderly, „ako prisahal môj otec.“

„Tak ich už nenechajme dlhšie čakať, ser.“ Ser Brynden Tully popchol koňa ostrohami a rázne klusal k zástavám. Catelyn sa pustila za ním.

Nasledoval ich aj ser Wylis a jeho brat ser Wendel, viedli svoje oddiely, takmer tisícpäťsto mužov: asi dvadsať rytierov a približne toľko panošov, dvesto kopijníkov na koňoch, šermiarov a žoldnierskych jazdcov, zvyšok boli pešiaci ozbrojení oštepmi, pikami a trojzubcami. Lord Wyman zostal doma, aby sa postaral o obranu Bieleho prístavu. Mal už skoro šesťdesiat rokov a priveľké brucho, s ktorým nemohol vysadnúť na koňa. „Keby som si pomyslel, že ešte zažijem vojnu, jedol by som trochu menej úhorov,“ povedal Catelyn, keď prišiel k ich lodi, a plesol si pritom oboma rukami po obrovskom brušisku. Prsty mal ako klobásy. „No moji chlapci vás bezpečne odprevadia k vášmu synovi, nič sa nebojte.“

Obaja jeho „chlapci“ boli starší ako Catelyn a celkom by prijala, keby sa neboli tak podali na otca. Serovi Wylisovi chýbalo už len pár úhorov a tiež nebude môcť vysadnúť na koňa; až jej prišlo ľúto jeho úbohého zvieraťa. Ser Wendel, ten mladší, by bol asi najtučnejší muž, akého v živote videla, no to by nesmela poznať jeho otca a brata. Wylis bol tichý a strohý, Wendel hlučný a nespútaný, obaja mali veľkolepé mrožie fúzy a hlavy holé ako detský zadoček, a zjavne ani jeden nemal oblečenie, na ktorom by neboli fľaky od jedla. No napriek tomu si ich celkom obľúbila – dostali ju k Robbovi, ako sľuboval ich otec, a na ničom inom nezáležalo.

Potešilo ju, že jej syn vyslal zvedov ešte aj na východ. Keby na nich za­útočili Lannisterovci, prišli by z juhu, ale bolo dobre, že je Robb taký obo­zretný. Môj syn vedie družinu do vojny, pomyslela si, lebo tomu stále nemohla uveriť. Strašne sa oňho bála, aj o Zimovres, no nemohla po­prieť, že cíti aj istú hrdosť. Ešte pred rokom bol iba chlapec. Čo je teraz? rozmýšľala.

Muži z predvoja zbadali manderlyovské zástavy – bieleho vodnára s trojzubcom v ruke, vystupujúceho z modrozeleného mora – a srdečne ich vítali. Zaviedli ich na vyvýšené miesto, kde bolo dosť sucho na založenie tábora. Ser Wylis tam prikázal zastať a zostal so svojimi mužmi, aby rozložili ohne a postarali sa o kone, kým jeho brat Wendel šiel ďalej s Catelyn a jej strýkom, aby odovzdali pozdravy od otca lénnemu pánovi.

Zem pod kopytami koní bola mäkká a mokrá. Pomaly sa pod nimi zvažovala, ako postupovali popri dymiacich ohňoch, zástupoch koní a vozov, vrchovato naložených tvrdým chlebom a solenou hovädzinou. Na kamenis­tom výbežku, ktorý stál vyššie než okolitý terén, prešli okolo panského šiat­ra z hrubej plachtoviny. Catelyn spoznala zástavu s hnedým losom Hornwoodovcov v tmavooranžovom poli.

A tam, hneď za hmlistým oparom, zazrela hradby a veže Priekopy Cailin… alebo aspoň čo z nich zostalo. Obrovské popadané bloky čierneho čadiča, veľké ako dedinské domy, boli porozhadzované ako detské kocky, dopoly potopené v mäkkej močarine. Nič nezostalo z kurtiny, ktorá bola kedysi vysoká ako tá v Zimovrese. Drevená veža úplne zmizla, zhnila už pred tisíc rokmi, nezostala po nej ani triesočka. Z veľkolepej pevnosti Prvých ľudí stáli len tri veže… tri veže na mieste, kde sa ich kedysi týčilo dvadsať, ak sa dá veriť starým príbehom.

Strážna veža vyzerala vcelku zachovaná, dokonca sa mohla hrdiť aj niekoľkými stopami hradieb. Opilcova veža v močiari, kde sa kedysi stretávali južné a západné hradby, sa nakláňala ako chlap, čo sa chystá vyvrátiť víno z prepitého bachora do stoky. A vysoká driečna Veža detí, kde podľa legendy deti lesa vyvolali svojich bezmenných bohov, aby zoslali veľkú vodu, prišla o korunu – ako keby si nejaká obrovitánska potvora odhryzla z cimburia na vrchu a potom vypľula kamene do močiara. Všetky tri veže boli obrastené machom. Spomedzi kameňov na severnej strane Strážnej veže vyrastal strom, pokrútené konáre boli ovešané ťahavým bielym povlakom mátožníka.

„Pre bohov,“ vyhlásil ser Brynden, keď zbadal ruiny pred nimi. „Toto je Priekopa Cailin? Veď je to len…“

„… smrtonosná pasca,“ dokončila Catelyn. „Viem, ako to vyzerá, strýko. Tiež som z nej mala taký pocit, keď som ju videla prvý raz, ale Ned ma ubezpečil, že táto zrúcanina je pôsobivejšia, ako sa zdá. Tie tri posledné veže dohliadajú na val zo všetkých strán a každý nepriateľ musí prejsť pomedzi ne. Močiare sú neschodné, plné pohyblivých pieskov, prepadlísk a hadov. Keby chcelo vojsko dobyť niektorú vežu, muselo by sa brodiť čiernym blatom po pás, prekročiť priekopu plnú útočných jašteríc a vyliezť po múroch slizkých od machu, pričom by boli celý čas vystavení paľbe luko­strelcov z druhých dvoch veží.“ Skľúčene sa usmiala na strýka. „A hovorí sa, že po zotmení sa tu objavujú duchovia, chladné pomstychtivé duše severanov, ktoré prahnú po južanskej krvi.“

Ser Brynden sa zasmial. „Pripomeň mi, že sa tu nemám zdržiavať. Ja som ešte stále južan skrz-naskrz.“

Zo všetkých troch veží vyvesili vlajky. Karstarkovské slnce viselo z Opilcovej veže pod pravlkom, z Veže detí visel obor v roztrhnutých reťaziach Veľkého Jona. Ale zo Strážnej veže viala iba starkovská zástava. Tam si Robb zriadil svoje sídlo. Catelyn vyrazila rovno tam spolu so serom Bryndenom a serom Wendelom, ich kone opatrne stúpali po ceste z fošní a brvien, čo prechádzala cez čiernozelené močariny.

Syna našla obklopeného banderiálnymi pánmi jeho otca v sieni s dymiacim rašelinovým ohňom, kde nepríjemne ťahalo. Sedel za masívnym kamenným stolom, pred sebou mal rozloženú kopu máp a papierov a sústredene niečo preberal s Roosom Boltonom a Veľkým Jonom. Najprv si ju ani nevšimol… zato jeho vlk ju zbadal hneď. Veľký sivý pravlk ležal pri ohni, ale keď Catelyn vošla, zdvihol hlavu a uprel na ňu zlaté oči. Lordi jeden za druhým stíchli a v tom náhlom tichu Robb zdvihol hlavu a zbadal ju. „Mama!“ zvolal rozcítene.

Catelyn mala sto chutí rozbehnúť sa k nemu, pobozkať ho na to milované čelo, tuho ho objať a držať tak pevne, aby sa mu nikdy nič nestalo… ale tu, pred všetkými tými veľmožmi sa neodvážila. Tváril sa teraz ako dospelý a ona mu to predsa nepokazí. A tak zostala na opačnom konci čadičovej tabule, ktorú mali namiesto stola. Pravlk sa postavil a prešiel k nej. Vyzeral väčší ako normálny vlk. „Nechal si si narásť bradu,“ povedala Robbovi, kým jej Sivý vietor oňuchával ruku.

Poškrabal sa po strnisku, zrazu pôsobil nemotorne. „Áno.“ Bradu mal červenšiu ako vlasy.

„Páči sa mi.“ Catelyn jemne poškrabkala vlka po hlave. „Vyzeráš teraz ako môj brat Edmure.“ Sivý vietor jej hravo chňapol po prstoch a vrátil sa na svoje miesto pri ohni.

Ser Helman Tallhart ako prvý nasledoval pravlkov príklad a podišiel ku Catelyn, aby jej vzdal česť. Pokľakol pred ňou a pritisol čelo na jej ruku. „Lady Catelyn,“ povedal, „ste prekrásna ako vždy, aký príjemný pohľad v týchto ťažkých časoch.“ Po ňom prišli Gloverovci – Galbart a Robett, Veľ­ký Jon Umber a postupne všetci ostatní. Nakoniec k nej pristúpil Theon Greyjoy. „Nečakal som, že vás tu uvidím, pani moja,“ povedal a pokľakol.

„Ani ja som si nemyslela, že sem prídem,“ odvetila Catelyn, „až kým som sa nevylodila v Bielom prístave, kde mi lord Wyman oznámil, že Robb zvolal bandériá. Poznáte lordovho syna sera Wendela?“ Wendel Manderly vykročil dopredu a uklonil sa, ako mu tuk na bruchu dovolil. „A môj strýko ser Brynden Tully, ktorý opustil službu u mojej sestry a pridal sa ku mne.“

„Čierna ryba,“ doplnil Robb. „Ďakujem, že ste sa k nám pridali, pane. Potrebujeme takých odvážnych mužov. A vy, ser Wendel, som veľmi rád, že ste tu. Matka, prišiel s vami aj ser Rodrik? Chýbal mi.“

„Ser Rodrik sa z Bieleho prístavu pobral na sever. Vymenovala som ho za kastelána a prikázala mu, aby sa staral o Zimovres, kým sa nevrátime. Majster Luwin je dobrý radca, ale neskúsený vo vojenskom umení.“

„Žiadny strach, lady Starková,“ zaburácal Veľký Jon. „Zimovres je v bezpečí. Už čoskoro strčíme naše meče Tywinovi Lannisterovi tam, kde slnko nesvieti, s prepáčením, a potom vytiahneme na Červenú baštu, aby sme oslobodili Neda.“

„Pani moja, mám otázku, ak smiem.“ Roose Bolton, pán Hrôzova, mal jemný hlas, no keď sa ozval, stíchli aj oveľa statnejší muži. Mal čudné, akoby bezfarebné bledé oči a znepokojivý pohľad. „Povráva sa, že držíte trpasličieho syna lorda Tywina ako zajatca. Priviedli ste ho? Prisahám, že taký rukojemník by sa nám veru zišiel.“

„Zajala som Tyriona Lannistera, no už ho nemám,“ musela priznať Catelyn. Jej správa vyvolala rozčarovanie. „Nepotešilo ma to o nič viac ako vás, páni. Bohom sa zdalo vhodné prepustiť ho s výdatnou pomocou mojej pochabej sestry.“ Uvedomovala si, že by nemala dávať tak otvorene najavo svoje pohŕdanie, ale jej odchod z Orlieho hniezda nebol príjemný. Ponúkla sa, že vezme lorda Roberta na pár rokov do výchovy do Zimovresu. Dovolila si navrhnúť, že spoločnosť iných chlapcov by mu bola len na osoh. Lysa sa tak rozčertila, že bola hrôza na ňu pozerať. „Sestra-nesestra,“ odvetila jej vtedy, „ak sa mi pokúsiš ukradnúť syna, poletíš Mesačnými dverami.“ Po tom si už nemali čo povedať.

Lordi sa chceli pýtať ešte na toľko vecí, ale Catelyn zdvihla ruku. „Na všetko budeme mať čas neskôr, cesta ma unavila. Chcem sa porozprávať so synom osamote. Určite mi odpustíte, páni.“ Nedala im na výber, a tak sa banderiálni páni pod vedením vždy úslužného lorda Hornwooda uklonili a odišli. „Aj ty, Theon,“ dodala, keď sa Greyjoy nehýbal. Usmial sa a odišiel tiež.

Na stole bolo pivo a syr. Catelyn si naliala, posadila sa, napila a obzerala si syna. Zdalo sa jej, že vyrástol, odkedy odišla, a so strniskom na brade vyzeral starší. „Edmure mal šestnásť, keď si po prvý raz nechal narásť fúzy.“

„Ja budem mať o chvíľu tiež šestnásť,“ povedal Robb.

„Ale teraz máš pätnásť. Pätnásť, a vedieš vojsko do boja. Chápeš, prečo mám o teba strach, Robb?“

Na tvári sa mu zjavil zaťatý výraz. „Nemal to spraviť kto iný.“

„Naozaj?“ opýtala sa. „Prosím ťa, a čo tí muži, ktorých som tu videla pred chvíľkou? Roose Bolton, Rickard Karstark, Galbart a Robett Gloverovci, Veľký Jon, Helman Tallhart… Hocikomu z nich si mohol zveriť velenie. Pre bohov, veď si mohol pokojne poslať aj Theona, i keď ja by som si práve jeho nevybrala.“

„To nie sú Starkovci,“ namietol.

„Sú to muži, Robb, ostrieľaní v boji. A ty si sa ešte pred rokom oháňal len dreveným mečom.“

V očiach mu zachytila záblesk hnevu, ale vzápätí sa stratil a z Robba bol znova chlapec. „Ja viem,“ povedal celý nesvoj. „Pošlete… pošlete ma späť do Zimovresu?“

Catelyn si vzdychla. „Mala by som. Nikdy si odtiaľ nemal odísť. No neodvážim sa, teraz už nie. Zašiel si priďaleko. Jedného dňa sa na teba budú títo veľmoži pozerať ako na svojho lénneho pána. Keby som ťa teraz poslala preč ako neposlušné dieťa, čo šikujú bez večere do postele, zapamätajú si to a budú sa na tom smiať nad pivom. Raz budeš potrebovať, aby si ťa ctili, aby sa ťa tak trošku aj báli. Smiech je otravou pre strach. To by som ti nespravila, aj keď si zo všetkého najviac želám, aby si bol v bezpečí.“

„Ďakujem vám za to, matka,“ povedal a napriek jeho zdvorilému prejavu sa mu zjavne uľavilo.

Naklonila sa ponad stôl a pohladila ho po vlasoch. „Robb, si môj prvorodený. Len sa na teba pozriem a spomeniem si na deň, keď si sa narodil a vries­kal si, až si bol celý červený.“

Postavil sa, očividne mu nebolo príjemné, ako sa ho dotýka, a prešiel ku kozubu. Sivý vietor si obtrel hlavu o jeho nohu. „Počuli ste o… o otcovi?“

„Áno.“ Catelyn nevedela ani vypovedať, ako veľmi ju správa o Robertovej náhlej smrti a Nedovom páde vystrašila, ale syn to na nej nesmie vidieť. „Lord Manderly mi všetko povedal, keď som pristála v Bielom prístave. Máš nejaké správy od sestier?“

„Prišiel mi list,“ povedal Robb a škrabkal pritom pravlka pod bradou. „Jeden prišiel aj vám do Zimovresu spolu s mojím.“ Podišiel k stolu, pohrabal sa v mapách a papieroch a vrátil sa s pokrkvaným pergamenom. „Toto je ten, čo Sansa napísala mne, nenapadlo mi priniesť aj váš.“

Tón Robbovho hlasu ju znepokojil. Povystierala papier a čítala. Obavy vystriedalo prekvapenie, potom hnev a nakoniec strach. „Toto je list od Cersei, nie od tvojej sestry,“ povedala, keď dočítala. „Skutočný odkaz sa skrýva práve v tom, čo Sansa nenapísala. Všetky tie reči, ako dobre sa o ňu Lannisterovci starajú a akí sú k nej milí… Viem, keď sa mi niekto vyhráža medzi riadkami. Sansa je ich rukojemníčka a majú v úmysle nechať si ju.“

„Nepíše nič o Aryi,“ poznamenal zronene Robb.

„Nie.“ Catelyn nechcela ani pomyslieť, čo by to mohlo znamenať, nie tu a teraz.

„Dúfal som… že ak ešte máte Zmoka, mohli by sme ho vymeniť…“ Zobral Sansin list, skrkval ho v hrsti a Catelyn bolo jasné, že to nespravil prvý raz. „Prinášate nejaké správy z Orlieho hniezda? Písal som tete Lyse, žiadal som ju o pomoc. Neviete, či zvolala bandériá lorda Arryna? Pridajú sa k nám rytieri z Údolia?“

„Len jeden,“ odvetila, „ten najlepší, môj strýko… ale Brynden Čierna ryba je predovšetkým Tully. Moja sestra sa nebude miešať do ničoho, čo sa deje za Krvavou bránou.“

Robba tá správa zdrvila. „Mama, čo budeme robiť? Dal som dokopy toto vojsko, osemnásťtisíc mužov, ale neviem… nie som si istý…“ Uprel na ňu lesknúce sa oči, hrdý mladý pán sa v okamihu vyparil a zostal chlapec, pätnásťročné dieťa, ktoré hľadá odpovede u mamy.

To nepôjde.

„Čoho sa tak bojíš, Robb?“ spýtala sa ho milo.

„Ja…“ Odvrátil hlavu, aby skryl prvú slzu. „Ak sa vydáme na pochod… aj keby sme vyhrali… Lannisterovci majú Sansu a otca. Zabijú ich, však?“

„Presne to si máme myslieť.“

„Podľa vás klamú?“

„Neviem, Robb. Viem len, že nemáš na výber. Keby si šiel do Kráľovho prístavu a prisahal tam vernosť, už nikdy ti nedovolia odísť. Ak stiahneš chvost a vrátiš sa do Zimovresu, stratíš všetku úctu svojich veľmožov. Nie­ktorí by dokonca mohli prebehnúť k Lannisterovcom. Potom si kráľovná, ktorá bude mať o jednu starosť menej, bude môcť robiť so svojimi väzňami, čo sa jej zachce. Naša najväčšia nádej, jediná nádej je, že sa ti podarí poraziť nepriateľa v poli. Ak by sa ti pošťastilo zajať lorda Tywina alebo Kráľovraha, potom by mohlo dôjsť k výmene, ale to nie je najdôležitejšie. Kým máš dostatočnú moc, aby sa ťa báli, Ned a tvoja sestra sú v bezpečí. Cersei má toľko rozumu, aby vedela, že sa jej môžu zísť, keď bude treba dohod­núť mier, ak sa vojna obráti proti nej.“

„A čo ak sa neobráti proti nej?“ opýtal sa Robb. „Čo ak sa obráti proti nám?“

Catelyn ho chytila za ruku. „Robb, nebudem nič prikrášľovať. Ak prehráš, nikto z nás nemá nádej. Hovorí sa, že v srdci Casterlyho skaly nie je nič, len kameň. Spomeň si, aký osud postihol Rhaegarove deti.“

V tej chvíli sa mu v mladíckych očiach blysol strach, no zbadala v nich aj silu. „Tak neprehrám!“ zaprisahal sa.

„Povedz mi, čo vieš o bojoch v riečnom kraji,“ vyzvala ho. Musí zistiť, či je naozaj pripravený.

„Ani nie pred dvoma týždňami vybojovali bitku v kopcoch pod Zlatým zubom,“ povedal Robb. „Strýko Edmure vyslal lorda Vancea a lorda Pipera, aby držali priesmyk, ale zaútočil na nich Kráľovrah a museli utiecť. Lorda Vancea zabili. Podľa posledných správ sa lord Piper stiahol, aby sa pridal k vášmu bratovi a ostatným banderiálom v Riavokrute, s Jaimem Lannisterom za pätami. No to nie je ešte najhoršie. Kým sa bili v priesmyku, viedol lord Tywin druhé lannisterovské vojsko dookola z juhu. Vraj je ešte väčšie ako Jaimeho družina.

Otec o tom asi vedel, lebo proti nim vyslal nejakých mužov pod kráľovou zástavou. Zveril velenie nejakému južanovi lordovi Erikovi či Derikovi, tak akosi, ale išiel s ním aj ser Raymun Darry a v liste sa píše, že sú s nimi aj ďalší rytieri a oddiel otcových vlastných stráží. Lenže to celé bola pasca. Sotva lord Derik prešiel cez Červený bodec, vyrútili sa naňho Lannisterovci, úplne kašľali na kráľovu zástavu, a Gregor Clegane ich prepadol odzadu, keď sa pokúšali stiahnuť späť cez Pajácov brod. Lordovi Derikovi a zopár ďalším sa asi podarilo uniknúť, nikto to nevie naisto, ale sera Raymuna zabili, aj väčšinu našich mužov zo Zimovresu. Lord Tywin vraj uzavrel kráľovskú ces­tu a teraz pochoduje na sever do Harrenovej tvrdze a cestou všetko páli.“

Hrozné, príšerné, pomyslela si Catelyn. Bolo to horšie, ako predpokladala. „A tam sa s ním chceš stretnúť?“ opýtala sa.

„Ak sa dostane až tam, ale to si nikto nemyslí,“ odpovedal Robb. „Poslal som správu Howlandovi Reedovi, otcovmu priateľovi do Hliadky nad Mokraďou. Ak pôjdu Lannisterovci cez Hrdlo, mohli by ich jazerní prepadať na každom kroku, ale Galbart Glover tvrdí, že na to je lord Tywin príliš prefíkaný, a Roose Bolton s ním súhlasí. Sú presvedčení, že sa budú držať pri Trojzubci, zaberať hrady riečnych pánov jeden za druhým, až zostane iba Riavokrut. Musíme ísť na juh a stretnúť sa s ním tam.“

Už len pri tej predstave premkla Catelyn hrôza. Akú nádej má pätnásťročný chlapec proti skúseným vojenským vodcom Jaimemu a Tywinovi Lannisterovcom? „Je to múdre? Tu máš silné postavenie. Hovorí sa, že starí králi severu mohli zostať na Priekope Cailin a odraziť desaťkrát väčšie vojská, ako mali sami.“

„Áno, ale dochádza nám jedlo a zásoby a táto zem nás bohvieako neuživí. Čakali sme len na lorda Manderlyho, a keď sa k nám už pridali jeho synovia, musíme sa dať na pochod.“

Uvedomila si, že z Robbových úst počuje slová banderiálnych pánov. Za tie roky hostili v Zimovrese mnohých z nich a oni zasa pozývali ju s Nedom k svojim kozubom a stolom. Dobre vedela, akí sú to ľudia, každý jeden z nich. Len bohovia vedia, či si to uvedomuje aj Robb.

A predsa ich slová zneli rozumne. Družina, ktorú dal dokopy jej syn, nebolo žiadne stále vojsko, aké si udržujú Slobodné mestá, ani platený od­diel stráží. Väčšinou to boli obyčajní poddaní: roľníci, paholkovia, rybári, pas­tieri, synovia krčmárov, kupcov a garbiarov, s neveľkým počtom žoldnierskych pe­šiakov a jazdcov, bažiacich po plienení. Páni ich zavolali, tak pri­šli… ale nie nastálo. „Pochod je dobrý plán,“ povedala synovi, „ale kam a za akým účelom? Čo chceš robiť?“

Robb zaváhal. „Veľký Jon si myslí, že by sme mali presunúť boj k lordovi Tywinovi a prekvapiť ho,“ vysvetlil, „ale podľa Gloverovcov a Karstarkovcov by bolo múdrejšie obísť jeho vojsko a pridať sa k strýkovi Edmurovi proti Kráľovrahovi.“ Prehrabol si prstami strapatú hnedú hrivu s vystrašeným výrazom na tvári. „Hoci kým by sme sa dostali do Riavokrutu… nie som si istý…“

„Musíš si byť istý,“ povedala Catelyn synovi, „alebo sa vráť domov a zober si zase drevený meč. Nesmieš vyzerať nerozhodne pred mužmi ako Roose Bolton a Rickard Karstark. Nedaj sa pomýliť, Robb – sú to tvoji banderiáli, nie tvoji priatelia. Ustanovil si sa za vojenského veliteľa – tak veľ!“

Syn na ňu zarazene hľadel, akoby nemohol uveriť vlastným ušiam. „Ako si želáte, mama.“

„Spýtam sa ťa znova. Čo chceš robiť ty?“

Robb rozprestrel na stole mapu – zodratý zdrap kože s vyblednutými farebnými čiarami. Jeden koniec sa skrúcal, zaťažil ho teda dýkou. „Oba plány majú svoje výhody, ale… pozrite, ak sa pokúsime obísť družinu lorda Tywina, riskujeme, že zostaneme zakliesnení medzi ním a Kráľovrahom, a ak ho napadneme… podľa všetkých správ má viac mužov ako ja a oveľa väčší oddiel kyrysníkov. Veľký Jon tvrdí, že je to jedno, ak ho prichytíme so stiahnutými gaťami, ale ja by som povedal, že muža, ktorý bojoval v toľkých bitkách ako Tywin Lannister, len tak ľahko neprekvapíme.“

„Dobre,“ pochválila ho. Keď tam tak sedel a rozjímal nad mapami, akoby počula Neda. „Pokračuj.“

„Nechám tu menší oddiel, hlavne lukostrelcov, aby držali Priekopu Cailin, a so zvyškom potiahnem ďalej po vale,“ vysvetľoval, „ale keď prejdeme cez Hrdlo, rozdelím družinu na dve časti. Pechota pôjde ďalej po kráľovskej ceste a jazda prekročí Zelený bodec pri Blížencoch.“ Zapichol prst do mapy. „Keď sa lordovi Tywinovi donesie, že sme šli na juh, vydá sa na sever za našou hlavnou družinou, jazdu nechá tak, a tá sa bude ponáhľať po západnom brehu do Riavokrutu.“ Robb sa oprel dozadu, neodvážil sa usmiať, ale bol so sebou spokojný a túžil po matkinej pochvale.

Catelyn sa zamračila na mapu. „Ale tak budeš mať medzi svojimi družinami rieku.“

„Aj medzi Jaimem a lordom Tywinom,“ odvetil dychtivo. Nakoniec sa predsa len usmial. „Nad rubínovým brodom, kde Robert získal korunu, sa Zelený bodec nedá prejsť. Až pri Blížencoch tu hore a most má pod kontrolou lord Frey. A on je banderiálnym pánom vášho otca, však?“

Funus lord Frey, pomyslela si Catelyn. „Áno,“ pripustila, „ale môj otec mu nikdy neveril. Ani ty by si nemal.“

„Nebudem,“ uistil ju Robb. „Tak čo vy na to?“

Napriek všetkému ju nadchol. Vyzerá ako Tully, povedala si v duchu, no aj tak je to syn svojho otca a ten ho dobre vychoval. „Ktorému oddielu budeš veliť ty?“

„Jazde,“ odpovedal bez zaváhania. Presne ako jeho otec – aj Ned by si vybral riskantnejšiu úlohu.

„A druhému oddielu?“

„Veľký Jon stále hovorí, ako by sme mali rozprášiť vojsko lorda Tywina. Asi mu prenechám tú česť.“

To bol jeho prvý prešľap, ale ako mu to povedať a nezraniť pritom jeho práve sa rodiace sebavedomie? „Tvoj otec mi raz povedal, že Veľký Jon je asi najnebojácnejší muž, akého pozná.“

Robb sa uškrnul. „Sivý vietor mu zožral dva prsty a on sa na tom rehotal. Takže súhlasíte?“

„Tvoj otec nie je nebojácny,“ poznamenala Catelyn. „Je odvážny, to je čosi iné.“

Syn chvíľu zvažoval jej slová. „Východná družina bude jediná stáť medzi lordom Tywinom a Zimovresom,“ zamyslel sa. „Vlastne družina a tých pár lukostrelcov, čo nechám tu v Priekope. Takže nestačí nebojácny vodca, však?“

„Nie. Potrebuješ niekoho prefíkaného, s chladným úsudkom, nie bezhlavo smelého.“

„Roose Bolton!“ vyhŕkol zrazu Robb. „Ten chlap mi naháňa strach.“

„Tak sa modlime, aby ho nahnal aj Tywinovi Lannisterovi.“

Robb prikývol a zvinul mapu. „Vydám rozkazy a zhromaždím sprievod, ktorý vás odvedie späť do Zimovresu.“

Catelyn sa premáhala, aby bola silná kvôli Nedovi a kvôli tomuto tvrdohlavému odvážlivcovi. Zúfalstvo a strach odložila nabok, ako keby to boli šaty, ktoré sa rozhodla nenosiť… no teraz zbadala, že si ich predsa len obliekla.

„Nejdem do Zimovresu,“ začula vlastné slová a zaskočil ju náhly príval sĺz, čo jej zastrel zrak. „Za hradbami Riavokrutu mi zrejme zomiera otec. Môj brat je v obkľúčení nepriateľov. Musím ísť za nimi.“





TYRION


Chella, dcéra Cheykova z klanu Čiernouchých, šla napred na výzvedy, práve ona priniesla správu o vojsku na rázcestí. „Podľa ohnísk je ich asi dvadsaťtisíc,“ oznámila. „Ich vlajky sú červené so zlatým levom.“

„Tvoj otec?“ opýtal sa Bronn.

„Alebo môj brat Jaime,“ odvetil Tyrion. „To sa čoskoro dozvieme.“ Pre­zrel si svoju bandu otrhaných lúpežníkov: skoro tristo Skalných vrán, Mesačných bratov, Čiernouchých a Popálených, a to bol len zárodok vojska, ktoré dúfal, že sa rozrastie. Gunthor, syn Gurnov, ešte teraz zháňal ďalšie klany. Ktovie, čo si o nich pomyslí jeho otec, keď ich uvidí v tých kožušinách a s ulúpenými zbraňami. Ak mal byť úprimný, ani sám nevedel, čo si má o nich myslieť. Je ich veliteľ, či zajatec? Väčšinou mal pocit, že tak trochu oboje. „Najlepšie asi bude, keď pôjdem tam dolu sám,“ navrhol.

„Najlepšie pre Tyriona, syna Tywinovho,“ ozval sa Ulf, ktorý hovoril za Mesačných bratov.

Shagga sa zamračil, čo bol zlovestný pohľad. „Shaggovi, synovi Dolfovmu, sa to nepozdáva. Shagga pôjde so skrčkom, a ak skrčok klamal, odfikne mu Shagga jeho mužnosť…“

„… a dá ju zožrať kozám, áno, áno,“ dokončil unavene Tyrion. „Shagga, dávam ti slovo Lannistera, že sa vrátim.“

„Prečo by sme mali veriť tvojmu slovu?“ Chella bola malá, drsná a plochá ako chlapec, a hlavne nemala v hlave slamu. „Páni z nížin už veľakrát klany oklamali.“

„Urazila si ma, Chella,“ povedal Tyrion. „A ja som si myslel, že sme pria­telia. Ale ako chceš. Pôjdeš teda so mnou, aj Shagga a Conn za Skalné vrany, Ulf za Mesačných bratov a Timett, syn Timettov, za Popálených.“ Barbari, ktorých menoval, si vymieňali ostražité pohľady. „Vy ostatní tu na mňa počkáte, kým po vás nepošlem. Skúste sa nepozabíjať a neskaličiť, kým budem preč.“

Popchol koňa a odklusal, nuž nemali inú možnosť ako pobrať sa za ním alebo zostať, kde boli. Jemu vyhovovalo jedno aj druhé, najmä aby si nesadli a nerozprávali sa celý deň a noc. To bola oštara s klanmi – mali absurdnú predstavu, že každého treba vypočuť, takže sa donekonečna o všetkom hádali. Dokonca aj ich ženy mohli povedať svoj názor. Nečudo, že už stáročia strašia Údolie len kde-tu nejakým nájazdom. Tyrion sa to chystal zmeniť.

Bronn šiel s ním. Za nimi – po krátkom hundraní a šomraní – vyrazili piati barbari na malých vycivených huculoch, čo vyzerali skoro ako poníky a štverali sa po skalách ani kozy.

Skalné vrany sa držali pokope, a aj Chella a Ulf šli spolu, keďže Mesačných bratov a Čiernouchých spájalo silné puto. Timett, syn Timettov, šiel sám. Všetky klany v Mesačných horách sa báli Popálených, ktorí si umŕtvovali telo ohňom na dôkaz odvahy a (vraj) na hostinách opekali nemluvniatka. A ešte aj Popálení sa báli Timetta, ktorý si sám vyklal nožom rozpáleným dobiela ľavé oko na znak toho, že dosiahol dospelosť. Tyrion sa dozvedel, že chlapec si zvyčajne vypáli bradavku, prst, alebo (ak je naozaj odvážny, či skôr šialený) ucho. Timettovi súkmeňovci tak žasli na jeho výberom časti tela, že ho ihneď vymenovali za červenú ruku, čo bol akýsi vojnový náčelník.

„Bohvie, čo si spálil ich kráľ,“ povedal Tyrion Bronnovi, keď si vypočul tú historku. Žoldnier si s úškrnom chytil rozkrok… ale aj on si dával pred Timettom pozor na jazyk. Ak je niekto taký šialený, že si vykole vlastné oko, k nepriateľom asi nebude najmilší.

Vzdialení pozorovatelia vyzerali z veží z neomietnutých kameňov, keď skupinka zostupovala po úpätiach kopcov, a raz Tyrion zazrel vylietať krkavca. Tam, kde sa hradská skrúcala medzi dvoma skalnými výbežkami, prišli k prvému stráženému miestu. Z cesty vybiehal nízky hlinený múr a na ňom hliadkoval asi tucet lukostrelcov. Tyrion povedal spoločníkom, aby zostali stáť mimo dostrelu, a sám sa pobral k nemu. „Kto tu velí?“ zvolal.

Zaraz sa tam zjavil kapitán a ešte rýchlejšie im poslal sprievod, keď v trpas­líkovi spoznal pánovho syna. Klusali cez čierne polia a vypálené osady ďalej do riečneho kraja k Zelenému bodcu Trojzubca. Tyrion nevidel nijaké telá, ale vo vzduchu poletovali kŕdle krkavcov a vrán, takže sa tam zjavne bojovalo, a nie dávno.

Asi dve míle od rázcestia stála ohrada z ostrých kolov, kde hliadkovali kopijníci a lukostrelci. Za ňou sa doďaleka rozprestieral tábor. Zo stoviek ohňov stúpali pásiky dymu, muži v krúžkovej zbroji sedeli pod stromami, leštili si zbrane a na žrdiach zapichnutých do bahnistej zeme viali známe vlajky.

Keď sa priblížili ku kolom, vyšla im v ústrety skupinka jazdcov. Rytier, ktorý ich viedol, mal na sebe strieborné brnenie vykladané ametystmi a pásikavý fialovo-strieborný plášť. Na štíte mal znak jednorožca a z čela konskej prilby mu trčal špirálovitý roh, dlhý dve stopy. Tyrion pritiahol uzdu a pozdravil ho. „Ser Flement.“

Ser Flement Brax si zdvihol priezor. „Tyrion,“ zahabkal ohromene. „Pane, všetci sme sa báli, že ste mŕtvy alebo…“ Neisto pozrel na barbarov. „Táto… vaša spoločnosť…“

„Dôverní priatelia a oddaní spoločníci,“ odvetil Tyrion. „Kde nájdem otca?“

„Ubytoval sa v krčme na rázcestí.“

Tyrion sa zasmial. Krčma na rázcestí! Žeby predsa len jestvovala božia spravodlivosť? „Pôjdem ihneď za ním.“

„Ako si želáte, pane.“ Ser Flement zvrtol koňa, a už vydával rozkazy. Tri rady kolov vytiahli zo zeme a otvorili im priechod. Tyrion voviedol svoju družinu za ohradu.

Tábor lorda Tywina sa ťahal na míle ďaleko. Chellin odhad dvadsiatich tisícok mužov asi nebol ďaleko od pravdy. Obyčajní muži táborili pod holým nebom, ale rytieri si postavili stany a niektorí vznešenejší veľmoži si vztýčili šiatre obrovské ako domy. Tyrion zbadal červeného vola Prestersovcov, strakatého kanca lorda Crakehalla, horiaci strom Marbrandovcov, jazveca Lyddenovcov. Rytieri naňho volali, keď cválal okolo, a ozbrojenci ohromene zízali na barbarov.

Shagga zízal tiež, určite jakživ nevidel toľko mužov, koní a zbraní. Ostatní zbojníci z hôr sa tvárili zdržanlivejšie, ale Tyrion nepochyboval, že žasnú rovnako. Výborne sa to vyvíja. Čím viac ich nadchne sila Lannisterovcov, tým ľahšie ich bude ovládať.

Krčma a stajne boli v podstate také, aké si ich pamätal, no na mieste, kde kedysi stála dedina, zostali len rozvaliny a obhorené základy. Na dvore vztýčili šibenicu a telo, čo na nej viselo, bolo posiate krkavcami. Keď sa Tyrion priblížil, so škriekaním a pleskotom krídiel sa rozpŕchli. Zosadol z koňa a pozrel na zvyšky mŕtvoly. Vtáci vyďobali pery, oči a skoro celé líca a odhalili červené zuby v desivom úsmeve. „Izbu, jedlo a fľašu vína, nič viac som nechcel,“ pripomenul jej s vyčítavým povzdychom.

Zo stajní váhavo vyšli stajníci, aby sa im postarali o kone. Shagga odmietal pustiť toho svojho. „Ten chlapec ti tvoju kobylu neukradne,“ ubezpečoval ho Tyrion. „Len jej chce dať ovos a vodu a vykefovať ju.“ Aj Shaggov kožuch by sa zišlo vykefovať, ale naozaj by nebolo taktné zmieniť sa o tom. „Máš moje slovo, že tvojmu koňovi sa nič nestane.“

Shagga škaredo zazeral, no nakoniec pustil uzdu. „Toto je kôň Shaggu, syna Dolfovho!“ zahulákal na stajníka.

„Ak ti ju nevráti, odfikni mu mužnosť a hoď ju kozám,“ radil mu Tyrion. „Teda, ak nejaké nájdeš.“

Pri dverách pod vývesným štítom krčmy stáli dvaja strážcovia v karmínových plášťoch a prilbách s levím znakom. Tyrion pozdravil ich kapitána. „Môj otec?“

„Je v jedálni, pane.“

„Moji muži budú chcieť jesť a piť,“ oznámil mu Tyrion. „Dozrite na to.“ Vošiel do krčmy, kde sedel jeho otec.

Tywin Lannister, pán Casterlyho skaly a Strážca západu, mal okolo päťdesiatpäť rokov, no bol pevný ako dvadsaťročný mladík. Bol vysoký, aj keď sedel, mal dlhé nohy, široké plecia, ploché brucho a štíhle ruky obalené svalmi. Keď mu husté zlaté vlasy začali rednúť, prikázal holičovi, aby mu oholil hlavu – lord Tywin neuznával polovičatú robotu. Holil si aj fúzy a bradu, ale nechával si husté zlaté bokombrady ako drôty, čo mu zakrývali takmer celé líca a ťahali sa od ucha po sánku. Mal bledozelené oči so zlatými fliačikmi. Nejaký bláznivý pochábeľ raz zavtipkoval, že ešte aj v tom, čo lord Tywin vytlačí, sú zlaté vločky. Podaktorí tvrdia, že je ešte stále nažive kdesi hlboko v útrobách Casterlyho skaly.

Keď Tyrion vošiel do jedálne, dával si ser Kevan Lannister, posledný otcov brat, ktorý bol ešte nažive, pivo s lordom Tywinom. Strýko bol objemný, plešatý a nakrátko ostrihaná briadka sa mu ťahala po masívnej čelusti. Zbadal ho prvý. „Tyrion!“ zvolal prekvapene.

„Strýko,“ povedal Tyrion a uklonil sa. „A otec. Aký som len rád, že vás tu vidím.“

Lord Tywin sa nepohol z miesta, ale skúmavo sa zahľadel na svojho trpas­ličieho syna. „Vidím, že reči o tvojom skone boli nepodložené.“

„Mrzí ma, že som vás sklamal, otče,“ poznamenal Tyrion. „Nemusíte vyskakovať a objímať ma, nechcem vás zaťažovať.“ Prešiel k ich stolu a priam bolestne si uvedomoval, ako sa kníše na zakrpatených nohách. Vždy keď sa naňho upierali otcove oči, nepríjemne si uvedomoval svoje znetvorenie a nedostatky. „Teší ma, že ste kvôli mne vytiahli do vojny,“ prehodil, keď sa vyškriabal na stoličku a nalial si z otcovho piva.

„Podľa mňa si to všetko začal ty,“ povedal lord Tywin. „Tvoj brat Jaime by sa nikdy nedal tak zbabelo zajať nejakej ženskej.“

„Presne v tom sa s Jaimem líšime. A ešte je aj vyšší, ak ste si nevšimli.“

Otec ignoroval synovu vtipnú narážku. „V stávke bola česť nášho rodu. Nemal som na výber, musel som vyraziť. Nikto nebude beztrestne prelievať lannisterovskú krv.“

„Počujte môj rev,“ poznamenal Tyrion s úškrnom. Heslo Lannisterovcov. „Pravdupovediac, moju krv nikto neprelial, hoci raz či dvakrát som mal namále. Morreca a Jycka zabili.“

„Predpokladám, že budeš chcieť ďalších mužov.“

„Nerobte si starosti, otec, dajakých som už zohnal.“ Ochutnal pivo. Hnedé kvasinkové, také husté, že sa dalo pomaly krájať. Vlastne bolo výborné. Škoda, že otec obesil krčmárku. „Ako sa vám darí s vojnou?“

Odpovedal mu strýko. „Práve teraz celkom dobre. Ser Edmure roztrúsil po celých hraniciach malé čaty, aby zastavili naše nájazdy, a mne s tvojím otcom sa ich podarilo jednu za druhou zničiť, skôr než sa stihli dať znova dokopy.“

„Tvoj brat je na víťaznom ťažení,“ povedal otec. „Rozprášil mužov lorda Vancea a Pipera pri Zlatom zube a stretol sa so spojenými oddielmi Tullyov­cov pod hradbami Riavokrutu. Pánov Trojzubca čakala nepekná porážka. Zajali sme sera Edmura Tullyho aj s jeho rytiermi a banderiálmi. Lord Blackwood odviedol tých pár, čo zostalo, naspäť do Riavokrutu, kde ich oblieha Jaime. Zvyšok utiekol do svojich pevností.“

„S tvojím otcom sme na nich postupne vytiahli,“ pokračoval ser Kevan. „Keď lord Blackwood odišiel, Krkavčí strom padol hneď a lady Whentová sa vzdala Harrenovej tvrdze, lebo ju nemal kto brániť. Ser Gregor vypálil Piperovcov a Brackenovcov…“

„A nikto sa vám nepostavil na odpor?“ opýtal sa Tyrion.

„Nie celkom,“ odvetil ser Kevan. „Mallisterovci majú stále Morskú pevnosť a Walder Frey zvoláva svojich vazalov na Blížencov.“

„Na tom nezáleží,“ vyhlásil lord Tywin. „Frey tiahne do poľa, len keď cíti víťazstvo, a teraz môže cítiť tak akurát skazu. A Jasonovi Mallisterovi chýba sila, aby mohol sám bojovať. Keď Jaime dobyje Riavokrut, obaja veľ­mi rýchlo pokľaknú. Ak sa nám nepostavia na odpor Starkovci a Arrynovci, máme túto vojnu v podstate vyhratú.“

„Z Arrynovcov by som si na vašom mieste ťažkú hlavu nerobil,“ povedal Tyrion. „Ale Starkovci, to je iná vec. Lord Eddard…“

„… je náš rukojemník,“ skočil mu do reči otec. „Nepostaví sa do čela žiad­neho vojska, kým bude hniť v temnici pod Červenou baštou.“

„To veru nie,“ súhlasil ser Kevan, „ale jeho syn zvolal bandériá a sedí v Priekope Cailin so silnou družinou.“

„Meč nie je silný, kým nie je kalený,“ vyhlásil lord Tywin. „Ten Starkov holobriadok je ešte len chlapec. Nepochybujem, že sa mu veľmi páči trúbenie vojnového rohu a zástavy povievajúce vo vetre, ale nakoniec ide vždy len o bohapusté zabíjanie. Pochybujem, že na to má žalúdok.“

Tyrion musel uznať, že kým bol preč, situácia sa vyvinula zaujímavo. „A čože porába náš nebojácny monarcha, kým sa tu takto ,bohapusto zabíja‘?” čudoval sa. „Ako sa podarilo mojej krásnej a presvedčivej sestre dotlačiť Roberta k tomu, aby uväznil svojho drahého priateľa Neda?“

„Robert Baratheon je mŕtvy,“ oznámil mu otec. „V Kráľovom prístave vládne tvoj synovec.“

Táto správa Tyriona naozaj ohúrila. „Chceli ste povedať moja sestra.“ Napil sa. Ríša sa teda podstatne zmení, keď bude Cersei vládnuť namiesto svojho manžela.

„Keby si chcel byť užitočný, zveril by som ti velenie,“ povedal otec. „Marq Piper a Karyl Vance postupujú za nami a plienia naše zeme za Červeným bodcom.“

Tyrion mľaskol jazykom. „To je teda drzosť, takto sa brániť. Inokedy by som veľmi rád potrestal takúto bezočivosť, otec, ale musím sa priznať, že inde ma čakajú naliehavé záležitosti.“

„Naozaj?“ Lorda Tywina to nijako nenadchlo. „A ešte nám otravuje život pár pozostatkov po Nedovi Starkovi – obťažujú mojich zásobovačov. Nejaký Beric Dondarrion, lordík, čo si namýšľa, že je chrabrý. Má so sebou toho smiešneho kňaza, čo si tak rád zapaľuje meč. Myslíš, že by si to s nimi mohol vybaviť, keď odtiaľto pobežíš? A že to veľmi nezbabreš?“

Tyrion si utrel ústa chrbtom dlane a usmial sa. „Otec, hreje ma pri srdci, že by ste mi zverili… koľko… dvadsať mužov? Päťdesiat? Ste si istý, že môžete toľkých pustiť? No, nič to. Ak narazím na Thorosa alebo lorda Berica, naložím obom na zadok.“ Zoskočil zo stoličky a odknísal sa ku skrinke, na ktorej ležal bochník bieleho žilkovaného syra, obložený ovocím. „Najprv však musím splniť pár sľubov, čo som dal,“ povedal a odkrojil si kus syra. „Žiadam o tritisíc prílb a rovnaké množstvo krúžkových brnení, k tomu meče, kopije, hroty, palcáty, vojnové sekery, plátové rukavice, nákrčníky, plátové nánožníky, hrudné pláty, vozy, na ktoré všetko na­ložíme…“

Dvere za nimi sa prudko rozleteli, Tyrionovi len-len že nespadol syr. Ser Kevan vyskočil na nohy a zahrešil, keď sa kapitán stráží prerútil cez miestnosť, vrazil do kozuba a zrútil sa do studenej pahreby s levou prilbou nakrivo. Shagga rozlomil jeho meč o koleno hrubé ako kmeň stromu, šmaril ho na zem a vpadol do jedálne. Ale ešte pred ním tam vošiel jeho smrad, vyzretejší ako syr, v uzavretom priestore priam zadúšal. „Červená čiapoč­ka,“ zavrčal, „keď ešte raz vytiahneš meč na Shaggu, syna Dolfovho, odfiknem ti mužnosť a opečiem si ju na ohni.“

„Čo, žiadne kozy?“ začudoval sa Tyrion a odhryzol si zo syra.

Za Shaggom sa nahrnuli ďalší barbari a Bronn. Žoldnier pri pohľade na Tyriona len skrúšene pokrčil plecami.

„A vy ste kto?“ opýtal sa lord Tywin s ľadovým pokojom.

„Šli za mnou až domov, otec,“ vysvetľoval Tyrion. „Môžem si ich nechať? Nezjedia toho veľa.“

Nikto sa nezasmial. „Akým právom ste vpadli na našu poradu, barbari?“ chcel vedieť ser Kevan.

„Barbari, nížinný?“ Conn mohol byť celkom pekný, keby sa umyl. „My sme slobodní ľudia a slobodní ľudia sedia podľa práva na všetkých vojnových poradách.“

„Ktorý je ten leví lord?“ opýtala sa Chella.

„Veď sú obaja starí,“ skonštatoval Timett, syn Timettov, ktorý ešte nemal ani dvadsať.

Ser Kevan sa už-už chytal rukoväti meča, ale jeho brat mu položil dva prsty na zápästie a pevne ho zadržal. Zdalo sa, že lorda Tywina nič nerozhádže. „Tyrion, kde zostali tvoje dobré spôsoby? Nezoznámiš nás s našimi… ctenými hosťami?“

Tyrion si oblizol prst. „S radosťou,“ odvetil. „Táto jasná panna je Chella, dcéra Cheykova z klanu Čiernouchých.“

„Ja nie som nijaká panna,“ ohradila sa Chella. „Moji synovia už získali päťdesiat uší.“

„Nech sa im aj naďalej tak dobre darí.“ Tyrion sa od nej odknísal ďalej. „Toto je Conn, syn Corattov. Shagga, syn Dolfov, to je ten, čo vyzerá ako Casterlyho skala s vlasmi. Tí dvaja sú Skalné vrany. Tento je Ulf, syn Umerov z klanu Mesačných bratov, a tento Timett, syn Timettov, náčelník Popálených. A toto je Bronn, žoldnier bez ďalších záväzkov. Za ten krátky čas, čo ho poznám, už dvakrát zmenil stranu, vy dvaja by ste si spolu ohromne rozumeli, otec.“ Bronnovi a barbarom povedal: „Zoznámte sa s mojím otcom Tywinom, synom Tytosa z rodu Lannisterovcov, pánom Casterlyho skaly, Strážcom západu, Štítom Lanniského prístavu, ktorý bol a zasa bude pravou rukou kráľa.“

Lord Tywin sa dôstojne postavil. „Aj na západe poznáme šikovnosť bojových klanov z Mesačných hôr. Čo vás privádza dolu z vašich osád, páni?“

„Kone,“ vybafol Shagga.

„Prísľub hodvábu a ocele,“ pridal sa Timett, syn Timettov.

Tyrion sa chystal otcovi vyjaviť, ako navrhol spraviť z údolia Arryn vypálenú pustatinu, ale nikdy sa k tomu nedostal. Znova sa rozleteli dvere. Posol rýchlo preletel po barbaroch začudovaným pohľadom a pokľakol pred lordom Tywinom. „Pane,“ spustil, „posiela ma ser Addam, aby som vám povedal, že po vale sa blíži starkovská družina.“

Lord Tywin sa neusmial. Lord Tywin sa nikdy neusmieva, ale Tyrion už vedel rozoznať, kedy je otec spokojný, a teraz jeho tvár prezrádzala, že je. „Takže vĺča vyliezlo z brloha a chce sa hrať s levmi,“ poznamenal s tichým zadosťučinením. „Nádhera. Vráť sa k serovi Addamovi a povedz mu, aby sa stiahol. Nech sa nepúšťa do severanov, kým neprídeme, ale nech trochu podpichne ich krídla a odtiahne ich južnejšie.“

„Ako rozkážete.“ Jazdec odišiel.

„Tu máme dobrú pozíciu,“ ozval sa ser Kevan. „Sme hneď pri brode a obkolesení jamami a kolmi. Ak mieria na juh, nech prídu a nech si na nás vylámu zuby.“

„Chlapec by mohol cúvnuť alebo stratiť guráž, keď uvidí, koľko je nás,“ namietol lord Tywin. „Čím skôr rozdrvíme Starkovcov, tým skôr sa budem môcť porátať so Stannisom Baratheonom. Povedz bubeníkom, nech vybubnujú nástup, a pošli posla k Jaimemu, že som vyrazil proti Robbovi Starkovi.“

„Ako rozkážeš,“ povedal ser Kevan.

Tyrion fascinovane sledoval, ako sa jeho otec obrátil k polodivým barbarom. „Muži z horských klanov sú vraj bojovníci, čo nepoznajú strach.“

„To je pravda,“ odpovedal Conn zo Skalných vrán.

„Aj ženy,“ doplnila Chella.

„Poďte so mnou do boja proti mojim nepriateľom a dostanete všetko, čo vám môj syn sľúbil, ba aj viac,“ povedal im lord Tywin.

„Prečo nám chcete platiť tým, čo nám už patrí?“ chcel vedieť Ulf, syn Umerov. „Načo potrebujeme otcov prísľub, keď už máme jeden od syna?“

„Ja som nehovoril, že by ste niečo potrebovali,“ odvetil lord Tywin. „Povedal som to len zo zdvorilosti, nič viac. Nemusíte sa k nám pridávať. Muži zo zimných krajov sú zo železa a ľadu, aj moji najudatnejší rytieri sa proti nim boja postaviť.“

Ejha, to bolo šikovné, pomyslel si Tyrion s lišiackym úsmevom.

„Popálení sa neboja ničoho. Timett, syn Timettov, vytiahne spolu s levmi.“

„Kam idú Popálení, tam už boli pred nimi Skalné vrany,“ rozpálil sa Conn. „Aj my pôjdeme.“

„Shagga, syn Dolfov, im odfikne mužnosť a hodí ju vranám.“

„Pôjdeme s vami, leví pán,“ súhlasila Chella, dcéra Cheykova, „ale iba ak s nami pôjde aj váš syn. Vykúpil si život sľubmi. Kým nebudeme držať v ruke všetko, čo nám nasľuboval, jeho život patrí nám.“

Lord Tywin uprel zlatisté oči na syna.

„S radosťou,“ povedal Tyrion s odovzdaným úsmevom.





SANSA


Steny trónnej siene boli holé, lovecké tapisérie, ktoré kráľ Robert tak miloval, postŕhali a pohádzali na kopu do kúta.

Ser Mandom Moore sa šiel postaviť na svoje miesto pod trónom k ďalším dvom strážcom z Kráľovskej gardy. Sansa otáľala vo dverách, aspoň na chvíľ­ku nebola pod dohľadom. Kráľovná jej dovolila voľne sa pohybovať po hrade ako odmenu za dobré správanie, no aj tak ju všade sprevádzali stráže. „Čestná stráž pre moju budúcu nevestu,“ vyhlásila kráľovná, ale Sansa sa necítila poctená.

„Voľný pohyb v rámci hradu“ znamenal, že môže ísť hocikam v Červenej bašte, ak sľúbi, že nevyjde za hradby, čo Sansa ochotne prisľúbila. Aj tak by nemohla vyjsť von. Brány strážili vo dne v noci zlaté plášte Janosa Slynta a vždy tam niekde postávali aj lannisterovské stráže. A aj keby moh­la vyjsť z hradu, kam by šla? Úplne stačilo, že mohla chodiť na dvor, trhať kve­ty v Myrcellinej záhrade a navštevovať sept, kde sa modlila za otca. Občas sa šla pomodliť aj do božieho hája, lebo Starkovci vyznávali starých bohov.

Toto bola prvá Joffreyho audiencia, a tak sa Sansa nervózne rozhliadala okolo seba. Pod západnými oknami stál rad lannisterovských stráží, pod východnými rad zlatých plášťov Mestskej hliadky. Nikde nevidela poddaných a prostý ľud, ale pod galériou sa nervózne mrvil hlúčik viac aj menej uro­dzených pánov. Bolo ich sotva dvadsať, pritom na kráľa Roberta ich zvyčajne čakalo aj sto.

Sansa vkĺzla medzi nich, mrmlavo ich zdravila a pretískala sa dopredu. Pozdravila čierneho Jalabhara Xhoa, chmúrneho sera Arona Santagara, redwynovské dvojčatá Horora a Hoblíka… no nikto nepozdravil ju. A ak sa na ňu aj pozreli, odvrátili sa, ako keby mala sivý mor. Chorľavý lord Gyles si zakryl tvár, keď sa priblížila, a tváril sa, že ho pochytil záchvat kašľa, a keď ju išiel pozdraviť zábavný pripitý ser Dontos, ser Balon Swann mu čosi pošepol do ucha a on sa hneď odvrátil.

A koľkí tam vôbec neboli. Kam sa podeli? čudovala sa Sansa. Márne hľadala priateľské tváre. Nikto sa jej nepozrel do očí. Ako keby sa premenila na ducha, predčasne zomrela.

Veľmajster Pycelle sedel za stolom rady sám, ruky mal zložené na dlhej brade a zdalo sa, že spí. Zbadala lorda Varysa, ktorý sa náhlil do siene, jeho topánky nevydávali žiadny zvuk. O chvíľu vošiel vysokými zadnými dverami usmiaty lord Baelish. Cestou prehodil pár priateľských slov so serom Balonom a serom Dontosom. Sanse od nervozity skrúcalo žalúdok. Nemám sa čoho báť, hovorila si v duchu. Nemám sa čoho báť, všetko dobre dopadne, Joff ma má rád a kráľovná tiež, sama to povedala.

Sieňou sa rozľahol heroldov hlas: „Pozdravte jeho výsosť Joffreyho z rodu Baratheonovcov a Lannisterovcov, prvého toho mena, kráľa Andalov, Rhoynarov a Prvých ľudí a vládcu Siedmich kráľovstiev. Pozdravte jeho matku Cersei z rodu Lannisterovcov, kráľovnú regentku, Svetlo západu, Ochrankyňu ríše.“

Ser Barristan Selmy, oslnivý vo svojej bielej zbroji, ich voviedol dovnútra. Ser Arys Oakheart sprevádzal kráľovnú, ser Boros Blount kráčal vedľa Joffreyho, takže teraz sa v sieni nachádzalo šesť členov Kráľovskej gardy, chýbal iba Jaime Lannister. Jej princ – čoby, teraz jej kráľ! – bral schody k Železnému trónu po dvoch a jeho matku usadili k rade. Joff mal na sebe elegantný čierny zamatový doublet s karmínovými pásmi, trblietavú pelerínu zo zlatohlavu s vysokým golierom a na hlave zlatú korunu vykladanú rubínmi a čiernymi diamantmi.

Keď sa Joffrey rozhliadol po sieni, jeho pohľad sa stretol so Sansiným. Usmial sa, usadil a prehovoril: „Je kráľovou povinnosťou potrestať zradcov a odmeniť oddaných. Veľmajster Pycelle, prečítajte moje výnosy.“

Pycelle sa postavil. Mal na sebe skvostné rúcho z ťažkého červeného zamatu, s hermelínovým golierom a lesklým zlatým zapínaním. Z voľného rukáva s pozlátenými ornamentmi vytiahol pergamen, rozvinul ho a začal čítať dlhý zoznam mien; každého vyzval, aby v mene kráľa predstúpil a prisahal vernosť Joffreymu. Ak neposlúchnu, vyhlásia ich za zradcov a ich zeme aj tituly pripadnú trónu.

Pri tých menách Sanse vyrazilo dych. Lord Stannis Baratheon s manželkou a dcérou. Lord Renly Baratheon. Obaja lordi Royceovci so synmi. Ser Loras Tyrell. Lord Mace Tyrell s bratmi, strýkmi a ich synmi. Červený kňaz Thoros z Myru. Lord Beric Dondarrion. Lady Lysa Arrynová so synom, malým lordom Robertom. Lord Hoster Tully s bratom serom Bryndenom a synom serom Edmurom. Lord Jason Mallister. Lord Bryce Caron z Plání. Lord Tytos Blackwood. Lord Walder Frey a jeho dedič ser Stevron. Lord Karyl Vance. Lord Jonos Bracken. Lady Shella Whentová. Doran Martell, princ dornský, a všetci jeho synovia. Koľko ľudí, pomyslela si, ako Pycelle čítal stále ďalšie a ďalšie mená, na toľko rozkazov budú potrebovať celý kŕdeľ krkavcov.

Takmer úplne na konci sa ozvali mená, ktorých sa Sansa hrozila. Lady Catelyn Starková. Robb Stark. Brandon Stark, Rickon Stark, Arya Starková. Sansa len-len že nezhíkla. Arya. Chcú, aby Arya predstúpila a prisahala vernosť… To znamená, že jej sestre sa podarilo ujsť na galére, takže teraz je už určite v bezpečí v Zimovrese…

Veľmajster Pycelle zvinul zoznam, zastrčil si ho do ľavého rukáva a z pravého vytiahol ďalší pergamen. Odkašľal si a pokračoval: „Vo veci zradcu Eddarda Starka si jeho výsosť želá, aby Tywin Lannister, pán Casterlyho skaly a Strážca západu, prebral úrad Kráľovej pravej ruky, aby hovoril v jeho mene, viedol jeho vojská proti nepriateľom a napĺňal jeho kráľovskú vôľu. Tak rozhodol kráľ. Malá rada súhlasí.

Vo veci zrady Stannisa Baratheona si jeho výsosť želá, aby jeho matka, kráľovná regentka Cersei Lannisterová, ktorá bola vždy jeho najsilnejšou oporou, zasadala v malej rade, aby mu pomáhala vládnuť múdro a spravodlivo. Tak rozhodol kráľ. Malá rada súhlasí.“

Sansa počula, ako lordi okolo nej čosi zamrmlali, ale rýchlo stíchli.

Pycelle pokračoval: „Jeho výsosť si ďalej želá, aby bol jeho oddaný služobník Janos Slynt, veliteľ mestkej hliadky Kráľovho prístavu, ihneď povýšený do lordského stavu a bolo mu udelené staré sídlo Harrenova tvrdza s príslušnými pozemkami a príjmami a aby jeho synovia a vnuci dedili tieto výsady až do konca času. Ďalej si želá, aby lord Slynt od tejto chvíle zasadal v malej rade a zúčastňoval sa na spravovaní ríše. Tak rozhodol kráľ. Malá rada súhlasí.“

Sansa kútikom oka zachytila pohyb; vstúpil Janos Slynt. Tentoraz sa ozvalo hlasnejšie a podráždenejšie mrmlanie. Hrdí lordi, ktorých rody siahali tisíce rokov do minulosti, neochotne ustupovali z cesty plešatému poddanému so žabacou tvárou. Na čiernom zamatovom kabátci mal našité zlaté šupiny a pri každom kroku mu jemne cinkali. Plášť mal z kockovaného čierno-zlatého atlasu. Pred ním kráčali dvaja škaredí chlap­ci, akiste jeho synovia, a trápili sa s ťažkým kovovým štítom, ktorý bol skoro taký vysoký ako oni. Do znaku si vybral krvavú kopiju, zla­tú v čiernom poli. Pri pohľade na ňu naskočila Sanse na rukách husia koža.

Keď lord Slynt zaujal svoje miesto, veľmajster Pycelle pokračoval: „A nakoniec, v týchto časoch zrady a nepokoja, keď náš milovaný Robert tak nečakane skonal, rada si myslí, že život a bezpečnosť kráľa Joffreyho sú nanajvýš dôležité…“ Pozrel na kráľovnú.

Cersei sa postavila. „Ser Barristan Selmy, predstúpte.“

Ser Barristan stál pri nohách Železného trónu nehybne ako socha, ale teraz pokľakol na jedno koleno a sklonil hlavu. „Vaša výsosť, čakám na vaše rozkazy.“

„Vstaňte, ser Barristan,“ povedala Cersei Lannisterová. „Zložte si prilbu.“

„Pani?“ Rytier sa postavil a sňal si z hlavy prilbu, hoci celkom nechápal načo.

„Dlho a oddane ste slúžili ríši, drahý pane, a všetci muži a ženy Siedmich kráľovstiev sú vám za to vďační. No obávam sa, že vaša služba sa končí. Kráľ a rada si želajú, aby ste zložili to ťažké bremeno z pliec.“

„Bremeno? Obávam sa, že… že ne…“

Novopečený lord Janos Slynt nahlas vysvetlil: „Jej výsosť sa vám snaží povedať, že vás zbavuje velenia Kráľovskej gardy.“

Vysoký bielovlasý rytier akoby sa scvrkol a ledva dýchal. „Vaša výsosť,“ prehovoril nakoniec. „Kráľovská garda je bratstvo viazané prísahou. Zložili sme prísahu na celý život. Iba smrť môže zbaviť veliteľa jeho posväteného úradu.“

„Čia smrť, ser Barristan?“ Kráľovná mala hlas ľahký ako hodváb, a predsa sa niesol celou sieňou. „Vaša, či vášho kráľa?“

„Nechali ste môjho otca zomrieť,“ vyčítal mu Joffrey z výšky Železného trónu. „Ste pristarý, aby ste niekoho chránili.“

Sansa sledovala, ako rytier uprel zrak na svojho nového kráľa. Nikdy nevyzeral na svoj vek, až teraz. „Vaša výsosť,“ povedal. „Vybrali ma k Bielym mečom, keď som mal dvadsaťtri rokov. Sníval som o tom, odkedy som po prvý raz držal meč v ruke. Vzdal som sa celého nároku na majetok svojich predkov. Dievča, ktoré som si mal brať, si namiesto mňa vzalo môjho bratanca, ja som nepotreboval ani zeme, ani potomkov, mal som žiť iba pre ríšu. Prísahu som skladal priamo pred serom Geroldom Hightowerom… že budem chrániť kráľa telom aj dušou… prelejem krv za jeho krv… Bojoval som po boku Bieleho býka a princa Lewyna Dornského… po boku sera Arthu­ra Dayna, Meča rána. Skôr než som začal slúžiť vášmu otcovi, pomáhal som chrániť kráľa Aerysa a pred ním jeho otca Jaehaerysa… troch kráľov…“

„A všetci traja sú mŕtvi,“ poznamenal Malíček.

„Váš čas sa naplnil,“ vyhlásila Cersei Lannisterová. „Joffrey chce mať okolo seba mladých a silných mužov. Rada rozhodla, že vaše miesto veliteľa Bratstva Bielych mečov preberie ser Jaime Lannister.“

„Kráľovrah,“ utrúsil pohŕdavo ser Barristan. „Falošný rytier, ktorý poškvrnil svoj meč krvou kráľa napriek prísahe, že ho bude ochraňovať.“

„Dávajte si pozor na jazyk, pane,“ varovala ho kráľovná. „Hovoríte o našom drahom bratovi, o krvi svojho kráľa.“

O čosi milším hlasom sa ozval lord Varys: „Drahý pane, vaše služby si ceníme. Lord Tywin Lannister láskavo súhlasil, že vám udelí pekný kúsok zeme na sever od Lanniského prístavu, hneď pri mori, a dosť zlata aj mužov, aby ste si mohli postaviť slušnú pevnosť, a sluhov, aby bolo o vás postarané.“

Ser Barristan prudko zdvihol hlavu. „Sieň, kde môžem zomrieť, a mužov, aby ma mal kto pochovať. Ďakujem pekne, páni… ale ja pľujem na váš súcit.“ Zdvihol ruky a odopol si spony, čo mu držali plášť – ťažká biela látka mu skĺzla z pliec. Jeho prilba s rachotom zabuchotala na dlážke. „Ja som rytier,“ povedal, odopol strieborné zapínanie na hrudnom pláte a ten tiež spadol. „A ako rytier aj zomriem.“

„Nahý rytier, ako sa zdá,“ prehodil Malíček.

Všetci sa rozosmiali, Joffrey hore na tróne, prítomní lordi, Janos Slynt, kráľovná Cersei, Sandor Clegane aj ostatní muži z Kráľovskej gardy, všetci piati, ktorí boli ešte pred chvíľkou jeho bratmi. To ho určite ranilo naj­väčšmi, pomyslela si Sansa. Súcitila s galantným starcom, ktorý tam stál pokorený, s červenou tvárou a hneval sa tak, že nenachádzal slová. Nakoniec vytiahol meč.

Sansa začula, ako ktosi zhíkol. Ser Boros a ser Meryn postúpili dopredu, aby mu čelili, ale ser Barristan sa ani nepohol a z jeho pohľadu sršalo pohŕdanie. „Len sa nebojte, páni, vášmu kráľovi nič nehrozí… nie vďaka vám. Ešte aj teraz by som sa cez vás piatich prebil tak ľahko ako nôž maslom. Ak budete slúžiť pod Kráľovrahom, ani jeden z vás nemá právo nosiť bielu.“ Šmaril meč k nohám Železného trónu. „Tu máte, chlapče. Roztavte ho a pridajte k ostatným, ak chcete. Bude vám užitočnejší ako meče v rukách týchto piatich. A možno si naň sadne lord Stannis, keď si zoberie váš trón.“

Pobral sa preč, jeho zvučné kroky sa odrážali od holých kamenných stien. Páni a dámy sa rozostupovali, aby mu uvoľnili cestu. Až keď za ním pážatá zavreli obrovské dubové dvere, v hrobovom tichu Sansa začula tiché hlasy, znepokojené pohyby, šuchot papierov na stole. „Povedal mi, že som chlapec,“ žaloval sa Joffrey ako ozajstný malý usmrkanec. „A hovoril aj o strýkovi Stannisovi.“

„Prázdne reči,“ vyhlásil eunuch Varys. „Bezvýznamné…“

„Možno kuje úklady s mojimi strýkmi. Zatknite ho a vypočujte.“ Nikto sa ani nepohol. Joffrey zdvihol hlas: „Povedal som, aby ste ho zatkli!“

Janos Slynt vstal od stola. „Moje zlaté plášte sa o to postarajú, vaša výsosť.“

„Dobre,“ povedal kráľ Joffrey. Lord Janos vyšiel zo siene, jeho škaredí synovia, vlečúci obrovský kovový štít s erbom rodu Slyntovcov, museli pobehnúť, aby mu stačili.

„Vaša výsosť,“ pripomenul sa Malíček kráľovi. „Ak môžeme pokračovať, zo siedmich zostalo šesť. Potrebujeme teda nového rytiera do vašej Kráľovskej gardy.“

Joffrey sa usmial. „Mama, povedzte im.“

„Kráľ a rada sa zhodli na tom, že v celých Siedmich kráľovstvách niet vhodnejšieho muža, ktorý by chránil a bránil jeho výsosť, než jeho prísažný ochranca Sandor Clegane.“

„Čo na to hovoríš, dunčo?“ spýtal sa Joffrey.

Zo Psovej zjazvenej tváre sa nedalo vyčítať, čo si myslí. Hodnú chvíľu to zvažoval. „Prečo nie? Nemám žiadne zeme ani ženu, ktorých by som sa vzdal, a keby aj hej, koho by to zaujímalo?“ Spálená strana úst sa mu skrivila do úsmevu. „Ale upozorňujem vás, že nebudem skladať žiadne rytierske prísahy.“

„Bratia v Kráľovskej garde sú odjakživa rytieri,“ namietol rozhodne ser Boros.

„Až doteraz,“ odvrkol chrapľavo Pes a ser Boros zmĺkol.

Keď vystúpil kráľov herold, Sansa si uvedomila, že nadchádza jej čas. Nervózne si uhladila sukňu. Mala na sebe smútočné šaty, aby vyjadrila úctu zosnulému kráľovi, ale dala si záležať, aby sa pekne upravila. Obliekla si slonovinovobiele šaty od kráľovnej, čo jej Arya zničila, ale dala ich prefarbiť načierno a fľak nebolo vôbec vidieť. Celé hodiny si vyberala šperky a nakoniec sa rozhodla pre elegantnú jednoduchú striebornú retiazku.

Herold zaburácal: „Ak chce niekto v tejto sieni predniesť ešte niečo pred jeho výsosťou, nech prehovorí teraz, alebo nech mlčí.“

Sansa sa zľakla. Teraz, hovorila si, musím to spraviť teraz. Bohovia, dajte mi odvahu. Spravila krok, potom druhý. Lordi a rytieri sa v tichosti rozostupovali, aby mohla prejsť, cítila na sebe ich pohľady. Musím byť silná ako mama. „Vaša výsosť,“ zvolala tenkým roztraseným hlasom.

Joffrey mal z výšky Železného trónu lepší výhľad ako všetci ostatní v sieni. Všimol si ju prvý. „Pristúpte bližšie, pani moja,“ vyzval ju s úsmevom.

Jeho úsmev ju posmelil, cítila sa krásna a silná. Ľúbi ma, ľúbi. Sansa zdvih­la hlavu a kráčala k nemu, ani veľmi rýchlo, ani veľmi pomaly. Nesmie im ukázať, aká je nervózna.

„Lady Sansa z rodu Starkovcov!“ vykríkol herold.

Zastala pod trónom, kde na zemi ležal biely plášť sera Barristana, jeho prilba a hrudný plát. „Máš niečo pre kráľa a radu, Sansa?“ opýtala sa kráľovná od stola rady.

„Áno.“ Kľakla si na plášť, aby si nezašpinila šaty, a zdvihla zrak k svojmu princovi na hrozivom čiernom tróne. „Ak dovolíte, vaša výsosť, žiadam o milosť pre svojho otca lorda Eddarda Starka, ktorý bol pravou rukou kráľa.“ Nacvičovala si tie slová hádam stokrát.

Kráľovná si vzdychla. „Sansa, sklamala si ma. Čo som ti hovorila o zradcovskej krvi?“

„Váš otec sa dopustil vážnych a neodpustiteľných zločinov, pani moja,“ zdôraznil veľmajster Pycelle.

„Ach, chúďatko,“ povzdychol si Varys. „Je to len dieťa, páni, nevie, čo žiada.“

Sansa mala oči iba pre Joffreyho. Musí ma vypočuť, musí, opakovala si v duchu. Kráľ sa pomrvil. „Nech hovorí,“ povedal. „Chcem počuť, čo povie.“

„Ďakujem, vaša výsosť.“ Sansa sa placho usmiala, nenápadne, len preňho. Počúva ju. Vedela, že ju vypočuje.

„Zrada je jedovatá burina,“ vyhlásil vážne Pycelle. „Treba ju vytrhnúť aj s koreňom, so stonkou a semenom, inak pri každej ceste vyhúknu noví zradcovia.“

„Popieraš zločin svojho otca?“ opýtal sa lord Baelish.

„Nie, pane.“ To by Sanse ani nenapadlo. „Uvedomujem si, že ho musíte potrestať. Len vás žiadam, aby ste boli milosrdní. Viem, že otec musí oľutovať, čo spravil. Bol priateľ kráľa Roberta a mal ho veľmi rád, všetci viete, že áno. Nikdy nechcel byť pobočníkom, až kým ho o to nepožiadal sám kráľ. Určite ho oklamali. Lord Renly, lord Stannis alebo… alebo niekto, nepochybne ho oklamali, inak by…“

Kráľ Joffrey sa predklonil, rukami sa opieral o trón. Medzi prstami mu trčali zlomené hroty mečov. „Tvrdil, že nie som kráľ. Prečo to povedal?“

„Mal zlomenú nohu,“ horlivo vysvetľovala Sansa. „Tak ho bolela, že mu majster Pycelle stále dával makovicový odvar, a hovorí sa predsa, že makovicový odvar zatemňuje myseľ. Inak by nikdy nič také nepovedal.“

Varys sa ozval: „Detská viera… toľká nevinnosť… a predsa sa hovorí, že múdrosť často vychádza práve z detských úst.“

„Zrada je zrada,“ zamiešal sa Pycelle.

Joffrey sa nepokojne knísal na tróne. „Matka?“

Cersei Lannisterová si premeriavala Sansu zamysleným pohľadom. „Ak lord Eddard prizná svoj zločin,“ povedala nakoniec, „budeme vedieť, že svoje nerozumné konanie oľutoval.“

Joffrey sa postavil. Prosím, žobronila v duchu Sansa, prosím, prosím, buď dobrý a šľachetný kráľ, ja viem, že si, prosím.

„Chceš k tomu ešte niečo dodať?“ opýtal sa jej.

„Len… pre lásku, ktorú ku mne cítiš, sprav mi túto láskavosť, princ môj,“ povedala Sansa.

Kráľ Joffrey si ju obzrel. „Tvoje milé slová sa ma dotkli,“ povedal dvorne, ako keby hovoril, že všetko bude dobré. „Urobím, o čo ma žiadaš… ale najprv sa tvoj otec musí priznať. Musí sa priznať a povedať, že som kráľ, inak s ním nebudem mať zľutovanie.“

„Prizná sa,“ povedala Sansa s jasajúcim srdcom. „Ach, ja viem, že sa prizná.“





EDDARD


Slama na zemi smrdela močom. Nebolo tam žiadne okno, žiadna posteľ, ani len vedro na splašky. Pamätal si múry z bledočerveného kameňa s fľakmi liadku, sivé drevené dvere, hrubé štyri palce a vystužené železom. Na chvíľu to všetko zazrel, keď ho sotili dnu. Keď za ním zabuchli dvere, nevidel už nič. Bola tu tma ako vo vreci. Akoby oslepol.

Alebo zomrel a pochovali ho spolu s kráľom. „Ach, Robert,“ mrmlal, keď šmátral rukou po studenej kamennej stene a v nohe mu pri každom kroku bolestivo pulzovalo. Spomenul si, ako kráľ žartoval v kryptách v Zimovrese, keď na nich pozerali zimní králi ľadovými očami z kameňa. Kráľ hoduje, povedal vtedy Robert, a jeho pravá ruka zbiera, čo z neho vypadne. Ako sa vtedy smial. Ale nemal celkom pravdu. Kráľ zomrie, pomyslel si Ned Stark, a jeho pravú ruku pochovajú.

Temnica sa nachádzala pod Červenou baštou, tak hlboko, že si to nedokázal ani predstaviť. Spomenul si na staré príbehy o Maegorovi Krutom, ktorý zavraždil všetkých murárov, čo pracovali na hrade, aby nikdy neodhalili jeho tajomstvá.

Všetkých preklínal: Malíčka, Janosa Slynta a jeho zlaté plášte, kráľovnú, Kráľovraha, Pycella, Varysa, sera Barristana aj lorda Renlyho, Robertovu vlastnú krv, ktorý ušiel, keď ho najviac potreboval. No nakoniec vinil iba seba. „Hlupák,“ vykríkol do tmy, „trojnásobný prekliaty slepý hlupák.“

V tej tme sa mu pred očami zjavila tvár Cersei Lannisterovej. Vlasy mala prežiarené slnkom, ale v jej úsmeve sa zračil výsmech. „Keď hráte hru o tróny, tak buď vyhráte, alebo zomriete,“ šepla. Ned hral a prehral, a jeho muži zaplatili za jeho pochabosť vlastnou krvou a životom.

Keď si pomyslel na dcéry, rád by si poplakal, ale nedalo sa mu. Ešte aj teraz bol Stark zo Zimovresu, žiaľ a hnev v ňom zamrzli.

Ak sa vôbec nehýbal, noha až tak nebolela, preto sa snažil len nehybne ležať. Netušil ako dlho. Nevidel slnko ani hviezdy. Nevidel ani toľko, aby si mohol robiť značky na stenu. Ned zavrel oči a otvoril ich – žiadny rozdiel. Spal, zobudil sa, znova zaspal. Nevedel, čo je bolestivejšie, spánok, či bdenie. Keď spal, snívalo sa mu: ponuré, znepokojujúce sny o krvi a porušených sľuboch. Keď sa zobudil, nemal čo robiť, len premýšľať, a tie úvahy boli horšie ako nočné mory. Pomyslenie na Cat ho bolelo, akoby ho šľahali žihľavou. Rozmýšľal, kde môže byť, čo robí. Či ju ešte niekedy uvidí.

Hodiny sa menili na dni, aspoň mal taký pocit. V zlomenej nohe cítil tupú bolesť, pod obväzmi ho svrbela. Keď si položil ruku na stehno, bolo na dotyk horúce. Jediným zvukom tu bol jeho dych. Časom začal hovoriť nahlas, len aby počul ľudský hlas. Robil si plány, ako sa udrží pri zdravom rozume, staval si v tme vzdušné zámky. Robertovi bratia sú vonku vo svete, zostavujú vojská v Dračom kameni a v Búrkovom konci. Alyn a Harwin sa vrátia do Kráľovho prístavu s ostatnými strážcami jeho gardy, keď sa porátajú so serom Gregorom. Keď sa o tom dozvie Catelyn, zvolá celý sever a páni z riečneho kraja, z hôr aj z Údolia sa k nej pridajú.

Pristihol sa, že čoraz väčšmi myslí na Roberta. Zažil kráľa v rozpuku mladosti, vysokého a krásneho v prilbe s parohmi na hlave, s bojovým kladivom v ruke, sedel na koni ako nejaký boh. Počul v tme jeho smiech, videl jeho modré oči, priezračné ako horské jazierka. „Pozri na nás, Ned,“ povedal Robert. „Bohovia, čo sa to s nami porobilo? Ty si tu a mňa zaklalo prasa. Veď sme spolu získali trón…“

Sklamal som ťa, Robert, pomyslel si Ned. Nedokázal to vysloviť nahlas. Klamal som ti, skrýval som pred tebou pravdu. Dovolil som, aby ťa zabili.

Kráľ ho počul. „Ty zaťatý blázon,“ mrmlal, „príliš hrdý, aby si niekoho počúval. Hádam sa z hrdosti naješ, Stark? Ochráni vari česť tvoje deti?“ Na tvári sa mu zjavili praskliny, pukalo mu mäso, zrazu zdvihol ruku a strhol si masku. Vôbec to nebol Robert, bol to Malíček a škeril sa, doberal si ho. Keď otvoril ústa, jeho lži sa zmenili na bledosivé nočné motýle a odleteli.

Ned upadol do polospánku, keď sa na chodbe ozvali kroky. Najskôr si myslel, že sa mu prisnili, dlho nepočul nič okrem vlastného hlasu. Vtedy sa už zmietal v horúčke, noha ho stále tupo bolela, pery mal vyschnuté a popraskané. Keď sa ťažké drevené dvere so škrípaním otvorili, ostré svetlo ho bolestivo oslepilo.

Dozorca mu podal hlinený krčah. Bol studený a orosený. Ned ho chytil do oboch rúk a hltavo pil. Voda mu vytekala z úst a stekala po brade. Pil, až mal pocit, že mu príde zle. „Ako dlho…?“ opýtal sa zoslabnuto, keď už nevládal piť.

Dozorca vyzeral ako strašiak s potkaňou tvárou a rozstrapkanou bradou, mal na sebe drôtenú košeľu a koženú pelerínu. „Bez rečí,“ odvrkol a vytrhol Nedovi krčah z rúk.

„Prosím vás,“ skúšal znova Ned, „moje dcéry…“ Dvere sa zatresli. Za­žmurkal, keď svetlo zasa zmizlo, sklonil hlavu na prsia a schúlil sa na slame. Už nesmrdela výkalmi. Už vlastne nesmrdela vôbec.

Nevedel rozoznať, či bdie, alebo spí. V tme sa k nemu zakrádali spo­mienky, rovnako živé ako sny. Bol rok nepravej jari, znova mal osemnásť a z Orlieho hniezda odišiel na turnaj do Harrenovej tvrdze. Videl zelenú trávu a cítil peľ vo vetre. Teplé dni, studené noci a sladkú chuť vína. Spomínal si na Brandonov smiech a Robertovu posadnutú zúrivosť v melee, ako sa smial, keď sprava-zľava zhadzoval mužov z koňa. Spomínal si na Jaimeho Lannistera, zlatistého mladíka v bielej zbroji z kovových šupín, ako kľačí v tráve pred kráľovým šiatrom a skladá prísahu, že bude chrániť a brániť kráľa Aerysa. Potom mu ser Oswell Whent pomohol vstať a Biely býk, veliteľ ser Gerold Hightower osobne, mu pripol snehobiely plášť Kráľovskej gardy na plecia. Bolo tam všetkých šesť Bielych mečov, aby medzi sebou privítali najmladšieho brata.

No keď sa začalo zápolenie s kopijou, získal si všetku pozornosť Rhaeger Targaryen. Korunný princ bol v zbroji, v ktorej neskôr aj zomrel – v žia­rivom čiernom plátovom brnení s trojhlavým drakom svojho rodu z rubínov na prsiach. Keď sa hnal na koni, vial za ním šarlátový hodvábny plášť a zdalo sa, že ho nemôže zasiahnuť žiadna kopija. Porazil Brandona aj Bronzového Yohna Roycea, ba dokonca i skvelého sera Arthura Dayna, Meč rána.

Robert si doberal Jona aj starého lorda Huntera, keď princ obchádzal kolbište po tom, ako vyhodil sera Barristana zo sedla v záverečnom kole, aby získal korunu šampióna. Ned si spomínal na chvíľu, keď všetkým zamrzli úsmevy na tvárach – princ Rhaegar Targaryen popchol koňa, prešiel okolo svojej ženy, dornskej princeznej Elie Martellovej, a položil veniec kráľovnej krásy do lona Lyanne. Dosiaľ živo videl tú korunku zo zimných ruží, modrých ako inovať.

Ned Stark sa načiahol po kvetinovú korunu, no pod belasými lupeňmi sa skrývali tŕne. Cítil, ako sa mu ostro a neľútostne zadierajú do kože, videl, ako mu po prstoch pomaly steká pramienok krvi, a celý roztrasený sa zobudil.

Sľúb mi to, Ned, šepkala jeho sestra na zakrvavenej posteli. Milovala vôňu zimných ruží.

„Bohovia, zľutujte sa,“ nariekal. „Prichádzam o rozum.“

Bohovia sa neobťažovali s odpoveďou.

Vždy keď mu žalárnik priniesol vodu, usúdil, že uplynul ďalší deň. Najprv ho prosil, aby mu povedal niečo o dcérach a o svete tam vonku. No jeho jedinou odpoveďou boli kopance a úsečné odvrknutia. Neskôr, keď mu začali kŕče sťahovať žalúdok, prosil ho radšej o jedlo. Nikam to neviedlo, jesť nedostal. Lannisterovci ho asi chceli vyhladovať na smrť. „Nie,“ povedal si. Ak Cersei chce, aby bol mŕtvy, boli by ho zapichli rovno vtedy v trónnej sieni spolu s jeho mužmi. Je slabý, zúfalý, no žije. Catelyn má Cerseinho brata, Cersei sa ho neodváži zabiť, inak príde o život aj Zmok.

Pred kobkou zarinčali reťaze. Keď zaškrípali dvere, Ned sa oprel o vlhkú stenu a tlačil sa k svetlu. V žiare fakle žmúril oči. „Jesť,“ zachripel.

„Víno,“ ozval sa hlas. Nebol to ten s potkaňou tvárou, tento dozorca bol zavalitejší, nižší, aj keď mal taký istý kožený plášť a špicatý oceľový klobúk. „Pite, lord Eddard.“ Hodil mech s vínom Nedovi.

Ten hlas odkiaľsi poznal, no chvíľu ho nevedel zaradiť. „Varys?“ povedal vyčerpane, keď si spomenul. Dotkol sa mužovej tváre. „Toto… toto sa mi nesníva. Ste tu.“ Eunuch mal na okrúhlych lícach tmavé strnisko. Ned ohmatával tvrdé chlpy. Varys sa premenil na šedivého žalárnika, razil z neho pot a kyslé víno. „Ako ste… čo ste to za čarodejníka?“

„Smädný čarodejník,“ odvetil Varys. „Pite, pane.“

Ned nešikovne chytil mech. „To je ten jed, čo ste dali Robertovi?“

„Krivdíte mi,“ vyriekol Varys smutným hlasom. „Eunucha naozaj nemá nikto rád. Podajte mi ten mech.“ Napil sa, z kútika plných úst mu stiekol červený pramienok. „Nie je to síce taký ročník, ako ste mi ponúkli v ten večer na turnaji, ale nie je o nič jedovatejšie,“ dodal a utrel si ústa. „Tu máte.“

Ned sa skusmo napil. „Močka.“ Mal pocit, že vyvráti aj tú trochu vína, čo prehltol.

„Život nie je vždy sladký. Ani pre pánov, ani pre eunuchov. Prišla vaša hodina, pane.“

„Moje dcéry…“

„Tá mladšia sa vyšmykla serovi Merynovi a utiekla,“ povedal Varys. „Nepodarilo sa mi ju nájsť. Ani Lannisterovcom. Čo je len dobre. Náš nový kráľ ju nemá rád. Vaša staršia je stále zasnúbená s Joffreym. Cersei si ju drží na dosah ruky. Pred pár dňami prišla pred kráľa a prosila, aby vám dal milosť. Škoda, že ste tam nemohli byť, boli by ste dojatý.“ Dychtivo sa naklonil k Nedovi. „Uvedomujete si, dúfam, že ste mŕtvy muž, lord Eddard?“

„Kráľovná ma nezabije,“ tvrdil Ned. Krútila sa mu hlava, víno bolo silné a ktovie odkedy nemal nič v ústach. „Cat… Cat má jej brata…“

„Nesprávneho brata,“ povzdychol si Varys. „A aj tak oňho prišla. Nechala si Zmoka prekĺznuť pomedzi prsty. Predpokladám, že je už po ňom, že skapal kdesi v Mesačných horách.“

„Ak je tak, rovno mi podrežte hrdlo, nech to mám za sebou.“ Z vína sa mu krútila hlava, bol vyčerpaný a bolelo ho srdce.

„Ja skutočne neprahnem po vašej krvi.“

Ned sa zamračil. „Keď mi vraždili stráže, len ste stáli vedľa kráľovnej a prizerali sa, nepovedali ste ani pol slova.“

„A spravil by som to znova. Celkom presne si spomínam, že som nemal zbraň ani zbroj a všade okolo mňa boli lannisterovskí vojaci.“ Eunuch naňho zvedavo pozrel a naklonil hlavu. „Keď som bol malý, ešte predtým než ma vykastrovali, cestoval som so skupinou kaukliarov po Slobodných mestách. Naučili ma, že každý má svoju rolu v živote aj v hre. A tak je to aj na dvore. Kat musí naháňať hrôzu, správca pokladnice musí byť sporovlivý, veliteľ Kráľovskej gardy musí byť udatný… a majster našepkávačov musí byť úlisný, podlízavý a bez škrupúľ. Odvážny donášač by bol asi taký užitočný ako zbabelý rytier.“ Zobral si späť mech a napil sa.

Ned si prezeral eunuchovu tvár, snažil sa odhaliť pravdu za falošnými jazvami a strniskom. Dal si ďalší hlt vína. Tentoraz mu šlo lepšie dolu hrdlom. „Viete ma dostať z tejto hladomorne?“

„Vedel by som… ale chcem? Nie. Padali by otázky a odpovede by viedli priamo ku mne.“

Nič iné Ned nečakal. „Nedávate si obrúsok pred ústa.“

„Eunuch nepozná česť a pavúk si neužíva prepych škrupúľ, pane.“

„Nemohli by ste aspoň odovzdať môj odkaz?“

„Podľa toho aký. Rád vám prinesiem papier a atrament, ak chcete. A keď napíšete, čo máte na srdci, list si prečítam, a buď ho odovzdám, alebo nie, podľa toho, ako to bude vyhovovať mojim zámerom.“

„Vašim zámerom. A čo je vlastne vaším zámerom, lord Varys?“

„Mier,“ odvetil eunuch bez zaváhania. „Ak sa aspoň jediný človek v Kráľovom prístave zúfalo snažil udržať Roberta Baratheona pri živote, bol som to ja.“ Vzdychol si. „Pätnásť rokov som ho chránil pred nepriateľmi, ale nedokázal som ho ochrániť pred priateľmi. Kde ste prišli na ten bláznivý nápad povedať kráľovnej, že ste odhalili pravdu o Joffreyho pôvode?“

„Bláznivá milosrdnosť,“ pripustil Ned.

„Aha,“ prikývol Varys. „Samozrejme. Vy ste predsa čestný a šľachetný muž, lord Eddard. Občas na to zabúdam. Takých mužov stretávam len veľ­mi zriedka.“ Rozhliadol sa po kobke. „A keď vidím, kam vás dostala česť a šľachetnosť, už chápem prečo.“

Ned Stark si oprel hlavu o vlhkú kamennú stenu a zatvoril oči. V nohe mu trhala bolesť. „Kráľovo víno… pýtali ste sa na to Lancela?“

„Nuž, áno. Tie mechy mu dala Cersei, že je to vraj Robertovo najobľúbenejšie.“ Eunuch pokrčil plecami. „Život lovca je plný nebezpečenstiev. Keby Roberta nezabil ten kanec, spadol by z koňa, uhryzla by ho lesná zmija, zasiahol zle namierený šíp… les, to sú božie jatky. Kráľa nezabilo víno, ale vaša milosrdnosť.“

Presne toho sa Ned obával. „Bohovia, odpusťte.“

„Ak sú bohovia,“ povedal Varys, „tak si myslím, že odpustia. Kráľovná by tak či tak oveľa dlhšie nečakala. Robert sa jej vymykal spod kontroly a ona sa ho potrebovala zbaviť, aby mala voľné ruky a mohla sa pustiť do jeho bratov. To je tiež pekný párik, Stannis a Renly. Železná rukavica a hodvábna rukavička.“ Utrel si ústa chrbtom dlane. „Boli ste nerozumný, pane. Mali ste dať na Malíčka, keď vás prehováral, aby ste podporili Joffreyho nástupníctvo.“

„Odkiaľ… odkiaľ to viete?“

Varys sa usmial. „Skrátka to viem, viac vás nemusí zaujímať. Tiež viem, že ráno vás príde navštíviť kráľovná.“

Ned pomaly zdvihol zrak. „Prečo?“

„Cersei sa vás bojí, pane… ale má nepriateľov, ktorých sa bojí ešte viac. Jej milovaný Jaime ešte stále bojuje s riečnymi veľmožmi. Lysa Arrynová sedí v Orľom hniezde v obkolesení skál a ocele a s kráľovnou sa veru nemajú v láske. Martellovci v Dorne ešte vždy nepustili z hlavy vraždu princeznej Elie a jej detí. A teraz váš syn tiahne cez Hrdlo so severským vojskom.“

„Ale Robb je ešte chlapec,“ zdesil sa Ned.

„Chlapec s armádou,“ zdôraznil Varys. „A predsa ešte len chlapec, ako vravíte. To kráľovi bratia nedajú Cersei v noci spávať… hlavne Stannis. On má naozajstný nárok na trón, je povestný vojnový veliteľ, a rozhodne nie milosrdný. Niet na zemi hroznejšieho tvora ako skutočne spravodlivý človek. Nikto nevie, čo robí Stannis v Dračom kameni, ale ja by som dal ruku do ohňa za to, že zozbieral viac bojovníkov ako mušlí. To je tá Cerseina nočná mora – kým jej brat a otec mrhajú silami na boj proti Starkovcom a Tullyovcom, lord Stannis sa tu vylodí, vyhlási sa za kráľa a odfikne jej synovi tú jeho kučeravú hlávku… a vlastne rovno aj tú jej, hoci ja som presvedčený, že sa bojí hlavne o chlapca.“

„Stannis Baratheon je Robertov právoplatný následník,“ povedal Ned. „Jemu patrí trón podľa práva. Ja by som jeho nástup uvítal.“

Varys mľaskol jazykom. „Uisťujem vás, že Cersei by to nerada počula. Možno Stannis získa trón, ale ak si nedáte pozor na jazyk, tak ho tu bude vítať len vaša hnijúca hlava. Sansa tak pekne prosila, bola by škoda, keby ste to všetko zahodili. Vrátia vám život, ak si ho vezmete. Cersei nie je hlú­pa. Dobre vie, že skrotený vlk je užitočnejší než mŕtvy.“

„Vy chcete, aby som slúžil žene, ktorá zabila môjho kráľa, zavraždila mojich mužov a zmrzačila mi syna?“ Ned tomu nemohol uveriť.

„Chcem, aby ste slúžili ríši,“ odvetil Varys. „Povedzte kráľovnej, že sa priznávate k svojej podlej zrade, prikážte synovi, aby zložil zbrane, a vyhláste Joffreyho za pravého následníka. Navrhnite, že odsúdite Stannisa a Renlyho ako zradných uchvatiteľov. Naša zelenooká levica vie, že ste ctihodný muž. Ak jej dáte mier, ktorý chce, a čas, aby sa porátala so Stannisom, a ak sľúbite, že si vezmete jej tajomstvo do hrobu, som presvedčený, že vám dovolí obliecť sa do čierneho a dožiť život na Múre s vaším bratom a tým vaším ľavobočkom.“

Pri pomyslení na Jona naplnila Neda hanba a nevýslovný žiaľ. Keby ho len mohol znova vidieť, sadnúť si s ním a porozprávať sa… nohou v hnusných sivých obväzoch mu preblesla bolesť. Mykol sa a bezmocne zatínal ruku do päste. „Toto sú vaše intrigy,“ lapal po dychu, „alebo ste sa spolčili s Malíčkom?“

Eunucha to zjavne pobavilo. „To by som sa radšej oženil s Čiernou kozou z Qohoru. Malíček je druhý najpodlejší človek v Siedmich kráľovstvách. Ale áno, občas mu niečo poviem, dosť, aby si myslel, že som jeho človek… dosť, aby si Cersei myslela, že som jej človek.“

„A dosť, aby som vám ja veril, že ste na mojej strane. Povedzte mi, lord Varys, komu vlastne slúžite naozaj?“

Varys sa usmial. „No predsa ríši, drahý pane, hádam len o tom nepochybujete? Prisahám pri svojej stratenej mužnosti. Slúžim ríši a ríša potrebuje mier.“ Dopil víno a odhodil prázdny mech. „Tak ako mi odpoviete, lord Eddard? Dajte mi slovo, že keď sem príde kráľovná, poviete jej, čo bude chcieť počuť.“

„Ak to poviem, moje slová budú prázdne ako brnenie bez rytiera. Až natoľko si vlastný život necením.“

„Škoda.“ Eunuch sa postavil. „A čo život vašej dcéry, pane? Nakoľko si ceníte ten?“

Neda pichlo pri srdci. „Moja dcéra…“

„Hádam ste si nemysleli, že som zabudol na vašu nevinnú dcérku, pane? Kráľovná na ňu rozhodne nezabúda.“

„Nie,“ prosil Ned zlomeným hlasom. „Varys, pre bohov, robte si so mnou, čo chcete, ale moju dcéru zo svojich intríg vynechajte. Sansa je ešte len dieťa.“

„Aj Rhaenys bola len dieťa. Dcéra princa Rhaegara. Dievčatko mladšie ako vaše dcéry. Vedeli ste, že mala čierne mačiatko a volala ho Balerion? Často uvažujem, čo sa s ním asi stalo. Rhaenys si rada predstavovala, že je to ozajstný Balerion, Čierny des z dávnej minulosti, ale viem si predstaviť, že Lannisterovci jej rýchlo ukázali, aký je rozdiel medzi mačiatkom a skutočným drakom vo chvíli, keď jej rozmlátili dvere.“ Varys si vyčerpane vzdychol, bol to povzdych človeka, ktorý nesie na pleciach všetok smútok sveta. „Najvyšší septon mi raz povedal, že ako hrešíme, tak aj trpíme. Ak je to pravda, lord Eddard, vysvetlite mi, prečo vždy najviac trpia práve nevinní, keď vy urodzení páni hráte tú svoju večnú hru o tróny? Porozmýšľajte nad tým, ak chcete, kým budete čakať na kráľovnú. A ešte nad jednou vecou sa zamyslite – keď sem za vami najbližšie niekto príde, môže vám priniesť chlieb, syr a makovicový odvar proti bolesti… alebo vám môže priniesť Sansinu hlavu.

A je len a len na vás, môj drahý lord pobočník, čo to bude.“





CATELYN


Družina postupovala po vale cez čiernu slatinu Hrdla, rozlievala sa do riečneho kraja za ním a Catelynine obavy narastali. Skrývala svoj strach za nehybnú prísnu tvár, no aj tak sa ho nezbavila, zväčšoval sa s každou míľou, ktorú prešli. Jej dni boli naplnené úzkosťou, noci nepokojom, a vždy keď nad ňou preletel krkavec, zatínala zuby.

Bála sa o otca a čudovala sa, prečo tak zlovestne mlčí. Bála sa o brata Edmura a modlila sa, aby ho bohovia ochraňovali, ak sa bude musieť v boji stretnúť s Kráľovrahom. Bála sa o Neda aj o dievčatá a o svojich synáčikov, ktorých nechala v Zimovrese. A predsa ani pre jedného z nich ne­mohla nič urobiť, a tak sa prinútila odložiť myšlienky na nich bokom. Musíš si šetriť sily pre Robba, hovorila si. Jemu jedinému teraz môžeš pomôcť. Musíš byť odhodlaná a pevná ako celý sever, Catelyn Tullyová. Teraz musíš byť pravá Starková ako tvoj syn.

Robb šiel na čele kolóny pod vejúcou bielou zástavou Zimovresu. Každý deň požiada jedného lorda, aby sa k nemu pridal a mohli cestou rokovať; poctil tak každého, nedáva nikomu prednosť, počúva, ako počúval jeho otec, zvažuje slová jedného aj druhého. Toľko sa od Neda naučil, pomyslela si, keď sa naňho pozerala, ale naučil sa toho dosť?

Čierna ryba si vybral sto mužov a sto rýchlych koní a hnal sa dopredu, aby preskúmal terén a sledoval ich postup. Správy, čo nosili zvedovia sera Bryndena, ju veľmi neupokojili. Vojsko lorda Tywina je stále nie­koľko dní cesty na juh… ale Walder Frey, Strážca mosta, zhromaždil asi štvortisícové vojsko vo svojich hradoch na Zelenom bodci.

„Opäť s krížom po funuse,“ zamrmlala Catelyn, keď sa to dopočula. Znova ako vtedy pri Trojzubci, parom aby vzal toho chlapa. Jej brat Edmure zvolal banderiálnych pánov – správne sa mal lord Frey pridať k tullyovskej družine v Riavokrute, no on si sedí doma.

„Štyritisíc mužov,“ zopakoval Robb skôr začudovane ako nahnevane. „Lord Frey predsa nemôže veriť tomu, že by sám porazil Lannisterovcov. Určite chce pripojiť svoje oddiely k našim.“

„Myslíš?“ opýtala sa ho Catelyn. Prešla dopredu, aby mohla ísť s Robbom a Robettom Gloverom, ktorý mu dnes robil spoločnosť. Za nimi sa tiahla predná línia, vlečúci sa les kopijí, zástav a oštepov. „Ja by som si nebola taká istá. Nič od Waldera Freya nečakaj, a aspoň nebudeš sklamaný.“

„Je to banderiálny pán vášho otca.“

„Robb, niektorí berú svoje prísahy vážnejšie než iní. A lord Walder sa vždy priatelil s Casterlyho skalou viac, než by sa otcovi páčilo. Jeden jeho syn sa oženil so sestrou Tywina Lannistera. To, pravda, ešte nič neznamená, lebo lord Walder za tie roky splodil celú hŕbu detí, a tie sa musia ženiť a vydávať, ale aj tak…“

„Vy si myslíte, že nás zradí kvôli Lannisterovcom, pani?“ opýtal sa vážnym tónom Robett Glover.

Catelyn si vzdychla. „Pravdupovediac, nazdávam sa, že ani lord Frey ešte nevie, čo má v úmysle robiť. Má prezieravosť starca a ambície mladíka, a vždy bol prefíkaný ako líška.“

„Mama, Blížencov potrebujeme,“ horlil Robb. „Cez rieku iná cesta nevedie, to dobre viete.“

„Áno. A vie to aj Walder Frey, tým si môžeš byť istý.“

V tú noc sa utáborili na južnom okraji slatiny na polceste medzi kráľovskou cestou a riekou. Práve tam za nimi prišiel Theon Greyjoy s ďalšími správami od strýka. „Mám vám odkázať, že ser Brynden sa dostal do potýčky s Lannisterovcami. Takže dvanásť zvedov v dohľadnom čase lordovi Tywinovi správy neprinesie. Alebo nikdy.“ Uškrnul sa. „Ich predvoju velí ser Addam Marbrand, sťahuje sa späť na juh a cestou všetko páli. Viac-menej vie, kde sme, ale Čierna ryba prisahá, že sa nedozvie, keď sa rozdelíme.“

„Ak mu to nepovie lord Frey,“ odsekla Catelyn. „Theon, keď sa vrátite k môjmu strýkovi, povedzte mu, nech okolo Blížencov rozmiestni svojich najlepších lukostrelcov, aby vo dne v noci hliadkovali a zostrelili každého krkavca, čo opustí hradby. Neželám si, aby nejaký vták doniesol lordovi Tywinovi správy o postupe môjho syna.“

„O to sa už ser Brynden postaral, pani,“ odpovedal Theon s nadutým úsmevom. „Ešte pár vtákov, a bude ich dosť na hostinu. Odložím vám ich perie na klobúk.“

Mohla si domyslieť, že Brynden Čierna ryba bude o pár krokov pred ňou. „Čo robia Freyovci, kým im Lannisterovci pália polia a plienia osady?“

„Došlo k nejakej bitke medzi mužmi sera Addama a lorda Waldera,“ odvetil Theon. „Ani nie deň cesty odtiaľto sme našli dvoch lannisterovských zvedov na stromoch, kam ich Freyovci zavesili, a kŕmia sa nimi vrany. No väčšina mužov lorda Waldera je v Blížencoch.“

To je presne štýl Waldera Freya, pomyslela si trpko Catelyn – vyčkávať, sledovať, nič neriskovať, až kým to nie je nevyhnutné.

„Ak sa postavil proti Lannisterovcom, tak má možno v úmysle dodržať prísahu,“ poznamenal Robb.

Catelyn o tom nebola presvedčená. „Obrana vlastného územia je jedna vec, priamy boj s lordom Tywinom druhá.“

Robb sa obrátil k Theonovi Greyjoyovi. „Našiel Čierna ryba inú cestu cez Zelený bodec?“

Theon zavrtel hlavou. „Rieka je hlboká a prudká. Ser Brynden vraví, že takto vysoko na severe sa nedá prebrodiť.“

„Musím získať ten most!“ rozhorčene vyhlásil Robb. „No, kone by možno preplávali, ale nie s ozbrojencami na chrbte. Museli by sme zhlobiť plte, aby sme na druhú stranu prepravili zbrane, prilby, zbroj a kopije, a na to nemáme dosť stromov. A ani dosť času. Lord Tywin pochoduje na sever…“ Zaťal ruku do päste.

„Lord Frey nie je taký blázon, aby sa nám pokúsil zahradiť cestu,“ nadhodil Theon Greyjoy, povýšene ako vždy. „Máme päťkrát toľko mužov ako on. Robb, ak bude treba, Blížencov dobyješ.“

„To sotva,“ varovala ho Catelyn, „a určite nie včas. Kým by ste vy obliehali hrad, Tywin Lannister by priviedol svoju družinu a prepadol vás od chrbta.“

Robb pozeral na ňu, na Theona, hľadal odpoveď, ale žiadnu nenachá­dzal. Chvíľu vyzeral ešte mladší, ako bol v skutočnosti, aj keď mal na sebe krúžkovú zbroj, pri ruke meč a na tvári strnisko. „Čo by robil otec?“ opýtal sa jej.

„Našiel by cestu na druhú stranu,“ odpovedala. „Za každú cenu.“

Na druhý deň ráno k nim pricválal sám ser Brynden Tully. Odložil ťažké plátové brnenie a prilbu, čo nosil ako Rytier brány, a vymenil ho za ľahšiu koženú a krúžkovú zbroj zveda, ale plášť mu stále držala spona s obsidiánovou rybou.

Strýko s vážnou tvárou zoskočil z koňa. „Pod hradbami Riavokrutu do­š­lo k bitke,“ povedal zachmúrene. „Dozvedeli sme sa to od lannisterovského zveda, ktorého sme zajali. Kráľovrah rozdrvil Edmurovu družinu a lordi z Trojzubca sa rozutekali kadeľahšie.“

Catelyn zamrazilo pri srdci. „A môj brat?“

„Ranený a v zajatí,“ odvetil ser Brynden. „Lord Blackwood a ostatní, čo zostali, sú v Riavokrute obkľúčení Jaimeho vojskom.“

Robb sa rozčúlil. „Musíme sa dostať cez tú prekliatu rieku, inak nemáme ani najmenšiu nádej, že ich oslobodíme včas.“

„To bude ťažké,“ upozornil ho strýko. „Lord Frey stiahol všetky oddiely späť do hradu a pozatváral brány.“

„Doparoma aj s chlapom!“ zahrešil Robb. „Ak sa ten starý blázon ne­umúdri a nedovolí mi prejsť, nebudem mať inú možnosť, len zaútočiť na jeho hradby. Pokojne mu zrútim Blížencov rovno na hlavu, a uvidíme, ako sa mu to bude páčiť!“

„Robb, hovoríš ako urazený usmrkanec,“ napomenula ho zostra Catelyn. „Keď dieťa vidí prekážku, hneď myslí na to, ako ju obísť alebo zhodiť. Lord sa musí naučiť, že občas slová dokážu viac ako meče.“

Robb pri tej výčitke očervenel. „Ako to myslíte, matka?“ opýtal sa pokorne.

„Freyovci majú ten most už šesťsto rokov a nikdy si nezabudnú vypýtať mýto.“

„Aké mýto? Čo chcú?“

Usmiala sa. „To práve musíme zistiť.“

„A čo ak odmietnem mýto zaplatiť?“

„Potom sa radšej stiahni naspäť do Priekopy Cailin a priprav na boj s lordom Tywinom… alebo si nechaj narásť krídla. Inú možnosť nevidím.“ Catelyn popchla koňa a odcválala, nechala syna, aby porozmýšľal nad jej slovami. Nesmie mať predsa pocit, že matka si uzurpuje jeho miesto. Na­učil si ho aj múdrosti, Ned, nielen chrabrosti? dumala. Naučil si ho, že občas treba aj pokľaknúť? Pohrebiská v Siedmich kráľovstvách sú plné odvážlivcov, ktorí sa to nikdy nenaučili.

Takmer napoludnie sa ich predvoj priblížil na dohľad Blížencov, kde mali sídlo strážcovia mosta.

Zelený bodec je tu prudký a hlboký, ale Freyovci ho už pred stáročiami premostili a zbohatli na tom, čo im ľudia zaplatili za prechod. Most bol masívny oblúk z hladkého sivého kameňa, taký široký, že sa na ňom mohli obísť dva vozy; z jeho stredu sa dvíhala Vodná veža a s pomocou strieľ­ní, otvorov v podsebití a padacích mreží dohliadala na cestu aj na rieku. Freyovci ten most stavali tri generácie; keď boli hotoví, postavili na oboch brehoch pevné drevené veže, aby nikto nemohol prejsť na druhý breh bez ich dovolenia.

Drevo už dávno nahradil kameň. Blíženci – dva územčisté, škaredé, hrozivé a navlas rovnaké hrady, medzi ktorými sa klenul most – strážili premostenie už celé stáročia. Vysoké kurtiny, hlboké priekopy a masívne dubovo-železné brány bránili prístupové cesty, piliere mosta vychádzali z nízkych vnútorných veží, na oboch brehoch bol barbakán a padacia mreža a Vodná veža chránila priamo most.

Catelyn stačil jediný pohľad, a bolo jej jasné, že tento hrad nedobyjú. Na cimburí trčali kopije, meče a katapulty, v každom medzizubí a v každej strieľni stál lukostrelec, padací most bol zdvihnutý, brány zatvorené a závory spustené.

Keď Veľký Jon zbadal, čo je pred nimi, začal hrešiť a nadávať. Lord Rickard Karstark len mlčky zazeral. „Páni, tu útok nič nezmôže,“ vyhlásil Roose Bolton.

„A nemôžeme ich ani obliehať, ak nemáme vojsko aj na druhom brehu, aby sme odrezali aj druhý hrad,“ poznamenal skľúčene Helman Tallhart. Západný blíženec stál nad hlbokou zelenou riavou ako odraz východného brata. „Aj keby sme mali dosť času. Čo, samozrejme, nemáme.“

Kým severskí páni skúmali hrad, otvorila sa menšia brána v opevnení, ponad priekopu sa vysunula lávka a vyšlo im naproti dvanásť rytierov pod vedením štyroch synov lorda Waldera. Na ich zástave boli dve tmavomodré veže v striebornosivom poli. Prehovoril k nim ser Stevron Frey, dedič lorda Waldera. Všetci Freyovci vyzerali potmehúdsky a úlisne, a ser Stevron, ktorý mal už vyše šesťdesiat a vlastné vnúčence, vyzeral ako mimoriadne starý a unavený potmehúd, no bol naozaj zdvorilý. „Otec ma poslal, aby som vás pozdravil a vyzvedel, kto vedie túto mocnú družinu.“

„Ja.“ Robb popchol koňa. Mal na sebe brnenie, štít s pravlkom Zimo­vresu pripnutý k sedlu a popri ňom klusal Sivý vietor.

Starý rytier pozrel na Catelyninho syna s náznakom pobavenia vo vodnatých sivých očiach, no jeho valach nervózne erdžal a bočil od pravlka. „Otcovi bude cťou, ak prijmete pozvanie k jeho stolu v hrade a vysvetlíte, prečo ste prišli.“

Jeho slová dopadli medzi banderiálov ako balvan vystrelený z katapultu. Všetci boli proti. Hrešili, hádali sa, kričali na seba.

„Nesmiete tam ísť, pane,“ prosil Robba Galbart Glover. „Lordovi Walderovi sa nedá veriť.“

Roose Bolton prikývol. „Vojdete tam, a ste jeho. Môže vás predať Lannisterovcom, uvrhnúť do temnice alebo vám podrezať hrdlo, čo len bude chcieť.“

„Ak sa chce s nami rozprávať, nech otvorí brány a prídeme všetci k jeho stolu,“ vyhlásil ser Wendel Manderly.

„Alebo nech vyjde von a porozpráva sa s Robbom tu, pred zrakmi svojich a jeho mužov,“ navrhoval jeho brat ser Wylis.

Catelyn Starková mala rovnaké pochybnosti ako oni, ale stačil jej jediný pohľad na sera Stevrona a videla, že ho vôbec nepotešilo, čo si musel vypočuť. Ešte pár takých slov a prídu o túto príležitosť. Musí konať, a rýchlo. „Pôjdem ja,“ ozvala sa rázne.

„Vy, pani moja?“ Veľký Jon sa zamračil.

„Matka, ste si istá?“ Robb si očividne nebol.

„Samozrejme,“ klamala nenútene Catelyn. „Lord Walder je banderiálny pán môjho otca. Poznám ho už od detstva. Nikdy by mi neublížil.“ Ak by mu z toho neplynuli nejaké výhody, dodala v duchu, ale niektoré pravdy nemožno vysloviť nahlas a občas sú potrebné aj lži.

„Som presvedčený, že s lady Catelyn sa otec veľmi rád porozpráva,“ povedal ser Stevron. „Aby sme vám dokázali naše dobré úmysly, môj brat ser Perwyn zostane s vami, kým sa lady bezpečne nevráti.“

„Bude naším hosťom,“ povedal Robb. Ser Perwyn, najmladší z tejto freyovskej spoločnosti, zosadol z koňa a podal uzdu bratovi. „Matka sa musí vrátiť do večera, ser Stevron,“ pokračoval Robb. „Nemám v úmysle dlho sa tu zdržiavať.“

Ser Stevron Frey zdvorilo kývol hlavou. „Ako si želáte, pane.“ Catelyn popchla koňa, a ani sa neobzrela. Synovia a vyslanci lorda Waldera sa po­h­li spolu s ňou.

Jej otec raz povedal, že Walder Frey je jediný lord v Siedmich kráľovstvách, ktorý by dokázal zostaviť vojsko z vlastného semena. Keď Stráž­ca mosta privítal Catelyn vo veľkej sieni východného hradu, obstúpený dvadsiatimi žijúcimi synmi (okrem sera Perwyna, s ktorým by ich bolo jedena­dvadsať), tridsiatimi šiestimi vnukmi, devätnástimi pravnukmi a zástupom dcér, vnučiek, ľavobočkov a detí ľavobočkov, pochopila, ako to myslel.

Lord Walder mal deväťdesiat rokov, bol zoschnutý, ružový a falošný, mal holú fľakatú lebku a takú kvárivú lámku, že bez opory sa neudržal na nohách. Jeho posledná manželka, bledá krehká šestnásťročná dievčina, kráčala popri jeho nosidlách. Bola to ôsma lady Freyová.

„Je mi potešením, že vás po toľkých rokoch znova vidím, pane,“ povedala Catelyn.

Starec na ňu podozrievavo zažmúril. „Naozaj? O tom pochybujem. Ušetrite ma od svojich sladkých slov, lady Catelyn, na to som už pristarý. Prečo ste prišli? Je váš chlapec taký hrdý, že za mnou nemôže prísť sám? Čo mám robiť s vami?“

Catelyn naposledy navštívila Blížencov, keď bola ešte malá, ale už vtedy bol lord Walder prchký, prostoreký a priamy. Ako sa zdalo, s vekom sa to ešte zhoršilo. Bude musieť opatrne voliť slová a bude sa musieť premáhať, aby ju jeho reči neurazili.

„Otec,“ zahriakol ho ser Stevron, „ovládajte sa. Lady Starková je tu na vaše pozvanie.“

„Pýtal som sa teba? Ešte nie si lord Frey – až keď zomriem. Zdám sa ti mŕtvy? Ty ma nebudeš poúčať.“

„Takto sa nerozpráva s cteným hosťom, otec,“ ozval sa jeden jeho mladší syn.

„Kam sme to dospeli? Bastardi ma budú učiť spôsobom!“ sťažoval sa lord Walder. „Budem si hovoriť, ako mi zobák narástol, doparoma! Už som za svoj život hostil troch kráľov aj kráľovné; myslíš, že potrebujem, aby si ma vychovával, Ryger? Tvoja matka dojila kozy, keď som ju obťažkal po prvý raz.“ Lusknutím prstov umlčal zapýreného mladíka a ukázal na ďalších dvoch synov. „Danwell, Whalen, pomôžte mi do kresla.“

Vybrali lorda Waldera z nosidiel a preniesli ho do čestného kresla Freyov­cov – vysokého sedadla z čierneho duba, s vyrezávaným operadlom v tvare dvoch veží spojených mostom. Jeho mladá žena sa placho prikradla bliž­šie a zakryla mu nohy dekou. Keď bol starec usadený, pokynul Catelyn, aby pristúpila, a pobozkal jej ruku zošúverenými perami. „Tak,“ povedal. „Formality sme splnili, pani, tak hádam už moji synovia zavrú ústa. Prečo ste tu?“

„Chcem vás požiadať, aby ste otvorili brány, pane,“ odpovedala zdvorilo Catelyn. „Môj syn a jeho banderiálni páni chcú čo najskôr prekročiť rieku a ísť ďalej.“

„Do Riavokrutu?“ Zachechtal sa. „Ech, nemusíte mi nič hovoriť, načo aj. Slepý ešte nie som. Tento starec sa ešte vyzná v mapách.“

„Do Riavokrutu,“ potvrdila Catelyn. Nemala prečo zapierať. „Tam, kde som čakala, že nájdem aj vás. Stále ste banderiálom môjho otca, všakže?“

„Ha,“ vyrazil zo seba lord Walder, znelo to ako smiech aj odfrknutie zároveň. „Zvolal som svojich vojakov, veru zvolal, tu sú, videli ste ich na hradbách. Mal som v úmysle vyraziť, len čo tu budem mať všetky oddiely. Teda, chcel som vyslať synov. Ja už dávno nikam nechodím, lady Catelyn.“ Obzeral sa, hľadal dôkaz svojich slov a ukázal na vysokého zhrbeného päťdesiatnika. „Povedz jej, Jared. Povedz jej, čo som mal v pláne.“

„Veru hej, pani,“ prisvedčil ser Jared Frey, jeden z jeho synov od druhej manželky. „Na moju česť.“

„Je vari moja vina, že váš pochabý brat prehral bitku skôr, než sme stihli vyraziť?“ Oprel sa dozadu do vankúšov a zazeral na ňu, ako keby ju vyzýval, nech len skúsi spochybniť jeho slová. „Dopočul som sa, že Kráľovrah ním prešiel ako nôž maslom. Prečo by sa mali moji synovia rútiť na juh v ústrety smrti? Všetci, čo šli na juh, teraz utekajú na sever.“

Catelyn mala sto chutí napichnúť toho večne ufrflaného starca na ražeň a opiecť ho nad ohňom, ale mala čas len do večera, aby im otvoril most. Pokojným hlasom povedala: „O dôvod viac, aby sme sa dostali do Riavokrutu, a to čo najskôr. Kde sa môžeme porozprávať, pane?“

„Práve sa rozprávame,“ odvrkol lord Frey. Krútil fľakatou ružovou hlavou. „Na čo sa všetci pozeráte?“ zreval na rodinných príslušníkov. „Vypadnite. Lady Starková sa chce so mnou rozprávať osamote. Možno chce vyskúšať moju vernosť, he. Choďte už, všetci, bežte robiť dačo užitočné. Áno, aj ty, žena. Preč, preč, preč!“ Keď jeho synovia, vnuci, dcéry, ľavobočkovia, netere a synovci vychádzali zo siene, naklonil sa ku Catelyn a priznal sa: „Všetci len čakajú, kým zatrepem krpcami. Stevron na to čaká už štyridsať rokov, ale zatiaľ som ho vždy sklamal. Ha. Načo by som zomieral, len aby sa on mohol stať lordom? No povedzte. A just nie.“

„Ja pevne dúfam, že sa dožijete stovky.“

„Tak to by ich rozzúrilo, to je isté. Takveru, zaručene. No ale čo máte na srdci?“

„Chceme prejsť na druhý breh,“ odpovedala Catelyn.

„Ale, naozaj? Idete rovno k veci. Prečo by som vás mal pustiť?“

Na chvíľu sa naozaj nahnevala. „Keby ste mali silu vyliezť na cimburie, lord Frey, videli by ste na vlastné oči, že môj syn má pred vašimi hradbami dvadsaťtisíc mužov.“

„Bude z nich dvadsaťtisíc mŕtvol, keď sa sem dostane lord Tywin,“ odsekol starec. „Nepokúšajte sa ma vystrašiť, pani moja. Váš manžel sedí v nejakej zradcovskej kobke pod Červenou baštou, váš otec je chorý a asi zomiera a Jaime Lannister drží vášho brata v reťaziach. Čím ma chcete strašiť? Tým svojím synáčikom? Za každého vášho syna vám dám jedného svojho, a ešte stále mi zostane osemnásť, keď už vaši budú všetci mŕtvi.“

„Prisahali ste vernosť môjmu otcovi,“ pripomenula mu Catelyn.

Pokyvoval hlavou a usmieval sa. „Ach áno, voľačo som prisahal, lenže prisahal som aj vernosť korune, ak sa dobre pamätám. Teraz je kráľom Joffrey, a tak ste vy, váš chlapec aj všetci hentí blázni len obyčajní rebe­li. Keby som mal toľko rozumu, čo dali bohovia rybe, pomohol by som Lannisterovcom, aby si vás všetkých podali.“

„Tak prečo to nespravíte?“ podpichla ho.

Lord Walder si pohŕdavo odfrkol. „Lord Tywin, hrdý a skvelý, Strážca západu, Pravá ruka kráľa, ach, aký je to veľký človek, on a jeho zlaté hento a zlaté tamto, a levy tu a levy tam. Stavil by som sa, že keď sa nadžgá fazuľou, prdí rovnako ako ja, ale v živote by to nepriznal, kdeže. A vôbec, na čo je taký hrdý? Má len dvoch synov, a aj z tých je jeden pokrútený zákrpok. Keby som jemu dal za každého syna jedného zo svojich, stále by mi ostalo devätnásť a pol, keby tí jeho pokapali!“ Škrekľavo sa zasmial. „Ak chce lord Tywin, aby som mu pomohol, tak ma o to musí poprosiť.“

Catelyn nepotrebovala počuť nič viac. „Prosím vás o pomoc, pane,“ povedala pokorne. „A môj otec, môj brat a môj manžel vás prosia mojimi ústami.“

Lord Walder pichol kostnatým prstom do vzduchu smerom k jej tvári. „Šetrite si svoje milé slová, pani. Na milé slová mám manželku. Videli ste ju? Má šestnásť, kvietok môj, a jej nektár je len pre mňa. Stavím sa, že na budúci rok o tomto čase už budem mať od nej syna. A možno z neho spravím svojho následníka, to by im krásne zdvihlo žlč.“

„Som presvedčená, že vám dá ešte veľa synov.“

Pokyvkával hlavou. „Váš otec mi neprišiel na svadbu. To ma urazilo. Aj keby zomieral. Vlastne neprišiel ani na moju minulú svadbu. Volá ma Funus lord Frey, ako viete. Čo si myslí, že som mŕtvy? Nie som, a môžete si byť istá, že vášho otca prežijem, ako som prežil aj jeho otca. Vaša rodina na mňa vždy kašľala, nehovorte, že nie, neklamte, viete, že je to tak. Pred pár rokmi som zašiel za vaším otcom a navrhol som mu, aby sme oženili jeho syna s mojou dcérou. Prečo nie? Ležal mi na srdci len osud mojej dcéry, zlaté dievča, iba o pár rokov staršia od Edmura, ale keby sa vášmu bratovi nepáčila, mal som ďalšie, čo by mu mohli padnúť do oka, mladé, staré, panny, vdovy, aké by len chcel. Nie, lord Hoster o tom nechcel ani počuť. Mal plné ústa sladkých rečí, výhovoriek, ale ja som sa len chcel zbaviť dcéry.

A vaša sestra nie je o nič lepšia. Asi pred rokom, keď bol Jon Arryn ešte pravou rukou kráľa, vybral som sa do mesta, aby som sa pozrel na svojich synov v turnaji. Stevron a Jared sú už na kolbište pristarí, ale Danwell a Hosteen nastúpili, aj Perwyn, a zopár mojich ľavobočkov skúsilo šťastie v melee. Keby som bol vedel, ako ma zahanbia, nebol by som sa tam trepal. Načo som sa tam trmácal celú tú cestu – len aby som videl, ako Hosteena zhodí z koňa to tyrellovské šteňa? No povedzte. Chlapec o polovicu mladší, volajú ho ser Sedmokráska alebo tak dajako. A Danwella vyhodil zo sedla potulný rytier! Občas pochybujem, či sú tí dvaja naozaj moji. Moja tretia žena bola Crakehallová a všetky Crakehallové sú pobehlice. No, veď to je jedno, zomrela, skôr než ste sa vy narodili, tak čo vás po nej?

Hovoril som o vašej sestre. Navrhoval som, aby lord a lady Arrynovci zobrali dvoch mojich vnukov do výchovy na dvor, a ponúkol som sa, že zobe­riem ich syna do výchovy sem do Blížencov. Hádam sú moji vnuci nehodní ukázať sa na kráľovskom dvore? Sú to milí chlapci, tichí a slušní. Walder je Merettov syn, volá sa po mne, a ten druhý… he, nespomínam si… asi ďalší Walder, stále im dávajú meno Walder, aby sa predo mnou vytiahli, ale jeho otec… ktorýže bol jeho otec?“ Zvraštil tvár. „No, nech to bol ktorýkoľvek, lord Arryn ho nechcel, ani toho druhého, a ja to dávam za vinu vašej ses­tre. Zatvárila sa, ako keby som chcel jej syna predať kaukliarom alebo z neho spraviť eunucha, a keď lord Arryn povedal, že jeho syn pôjde do Dra­čieho kameňa do výchovy k Stannisovi Baratheonovi, vystrelila bez slova preč a pobočník sa mi iba ospravedlňoval. Načo sú mi ospravedlnenia? No povedzte.“

Catelyn sa znepokojene zamračila. „Ja som vedela, že Lysin chlapec mal ísť do výchovy k lordovi Tywinovi do Casterlyho skaly.“

„Nie, k lordovi Stannisovi,“ trval na svojom Walder Frey. „Vari si myslíte, že nerozoznám lorda Stannisa od lorda Tywina? Obaja si myslia, že sú príliš nóbl, aby prdeli, ale to je jedno, viem, ktorý je ktorý. Alebo som podľa vás taký starý, že zabúdam? Mám deväťdesiat, a ešte vždy si všetko veľ­mi dobre pamätám. Pamätám si aj, čo robiť so ženou. Uvidíte, že do roka mi tá moja dá syna. Alebo dcéru, poručeno bohom. Chlapec či dievča, aj tak to bude celé červené, vráskavé a uvrešťané, a určite ho bude chcieť pomenovať Walder alebo Walda.“

Catelyn bolo srdečne jedno, aké meno vyberie lady Freyová pre svoje dieťa. „Ste si naozaj istý, že Jon Arryn chcel poslať svojho syna do výchovy k lordovi Stannisovi?“

„Hej, hej, hej,“ odvetil starec. „Ale už zomrel, tak čo na tom záleží? Hovoríte, že chcete prejsť cez rieku?“

„Áno.“

„No tak nemôžete!“ oznámil sucho lord Walder. „Nie, kým to nedovolím, a prečo by som mal? Tullyovci ani Starkovci neboli nikdy moji priatelia.“ Oprel sa dozadu o operadlo a prekrížil si ruky na prsiach, škeril sa a čakal na odpoveď.

A potom už len vyjednávali.

Veľké červené slnko viselo nízko nad kopcami na západe, keď sa otvorili brány hradu. So škrípaním sa spustil padací most, padacia mreža sa zdvihla a lady Starková vyšla von, aby sa vrátila k synovi a jeho banderiálnym pánom. Za ňou šli ser Jared Frey, ser Hosteen Frey, ser Danwell Frey a ľavoboček lorda Waldera Ronel Rivers, ktorým za pätami postupoval dlhý zástup kopijníkov – rady vlečúcich sa mužov v modrej krúžkovej zbroji a striebrosivých plášťoch.

Robb jej klusal v ústrety so Sivým vetrom po boku. „Hotovo,“ oznámila mu. „Lord Walder vám dovolí prejsť. Jeho vojaci sú vaši, nechá si len štyristo mužov, aby bránili Blížencov. Navrhujem, aby si tu tiež nechal štyristo svojich mužov, lukostrelcov a šermiarov. Proti posile pre svoju posádku nemôže nič namietať… ale velením určite pover niekoho, komu dôveruješ. Možno bude treba lordovi Walderovi pripomenúť, aby dodržal slovo.“

„Ako si želáte, mama,“ súhlasil Robb a civel na zástup kopijníkov. „Čo tak… ser Helman Tallhart?“

„Dobrý výber.“

„A čo… čo chcel on od nás?“

„Ak by si mohol poskytnúť pár svojich vojakov, potrebujem, aby odviedli dvoch vnukov lorda Freya na sever do Zimovresu,“ vysvetlila mu. „Súhlasila som, že ich vezmem do výchovy. Sú to ešte chlapci, jeden má osem a druhý sedem. Tuším sa obaja volajú Walder. Myslím si, že tvoj brat Bran by uvítal spoločnosť rovesníkov.“

„To je všetko? Dvaja zverenci? To je primalá cena za…“

„Syn lorda Freya Olyvar pôjde s nami,“ pokračovala. „Bude tvoj panoš. Jeho otec by bol rád, keby sa jedného dňa stal rytierom.“

„Panoš.“ Pokrčil plecami. „Dobre teda, ak je…“

„Ďalej, ak sa tvoja sestra Arya vráti k nám živá a zdravá, dohodli sme sa, že sa vydá za najmladšieho syna lorda Waldera Elmara, keď na to budú mať obaja vhodný vek.“

Robb bol v rozpakoch. „To sa Aryi nebude ani trochu páčiť.“

„A ty si máš vziať niektorú jeho dcéru, keď bude po boji,“ dokončila. „Jeho lordstvo veľkoryso dovolilo, že si môžeš vybrať, ktorú len budeš chcieť. Má ich hneď niekoľko, ktoré by sa ti vraj mohli pozdávať.“

Robbovi treba uznať, že ani okom nemihol. „Chápem.“

„Súhlasíš?“

„Môžem odmietnuť?“

„Nie, ak chceš prejsť na druhý breh.“

„Súhlasím,“ povedal vážnym hlasom. V jej očiach nebol nikdy mužnejší ako práve v tej chvíli. S mečmi sa môžu hrať aj chlapci, ale uzavrieť dohodu o sobáši s plným vedomím, čo obnáša, môže len naozajstný lord.

Večer, keď sa nad riekou vznášal kosák mesiaca, prešli cez most. Dvojstup mužov sa vlnil cez bránu východného hradu ako dlhý kovový had, plazil sa po nádvorí, do pevnosti, cez most, až vyliezol z druhého hradu na západnom brehu.

Catelyn sa niesla na koni v čele hadiska spolu so synom, strýkom serom Bryndenom a serom Stevronom Freyom. Za nimi šlo deväť desatín ich jazdy – rytieri, kopijníci, žoldnieri a lukostrelci. Trvalo pár hodín, kým všetci prešli. Catelyn si ešte dlho pamätala klapot kopýt na padacom moste, pohľad na lorda Waldera Freya, ktorý sledoval ich pochod z nosidiel, jagavé oči, čo ich pozorovali cez útočné otvory v strope, keď prechádzali cez Vodnú vežu.

Väčšia časť severskej družiny, kopijníci, lukostrelci a obrovské zástupy pechoty, zostala na východnom brehu pod velením Roosa Boltona. Robb mu prikázal pochodovať ďalej na juh a postaviť sa proti obrovskej lannisterovskej armáde, ktorú vedie na sever lord Tywin.

Jej syn hodil kocky a čas ukáže ako.





JON


Snow, cítiš sa dobre?“ opýtal sa zamračený lord Mormont.

„Dobre,“ škriekal jeho krkavec. „Dobre.“

„Áno, pane,“ klamal Jon… hlasno, ako keby sa tak mohla lož zmeniť na pravdu. „A vy?“

Mormont sa zamračil. „Pokúsil sa ma zabiť mŕtvy chlap. Ako mi asi môže byť?“ Poškrabal sa pod bradou. O svoju strapatú sivú bradu prišiel pri požiari, nuž si ju oholil. S bledým strniskom, čo mu vyrážalo, pôsobil staro, nespoľahlivo a mrzuto. „Nevyzeráš dobre. Čo ruka?“

„Uzdravuje sa.“ Jon zohol obviazané prsty a ukázal mu ich. Keď hádzal horiace závesy, popálil sa oveľa väčšmi, ako si myslel, a tak mal pravú ruku obviazanú hodvábnym plátnom skoro až po lakeť. V tej chvíli nič necítil, muky prišli až neskôr. Popukaná červená koža mu mokvala a medzi prstami mu naskákali obrovské nepekné pľuzgiere plné krvi. „Majster vraví, že mi zostanú jazvy, ale inak by mala byť ruka ako predtým.“

„Zjazvená ruka nie je nič vážne. Na Múre budeš aj tak nosiť skoro stále rukavice.“

„Ako vravíte, pane.“ Jona netrápili jazvy, trápilo ho to ostatné. Majster Aemon mu dal makovicový odvar, no aj tak mal hrôzostrašné bolesti. Naj­prv mal pocit, že mu ruka vo dne v noci horí. Ako-tak sa mu uľavilo, iba keď si ju ponáral do misy so snehom a drveným ľadom. Jon ďakoval bohom, že iba Duch videl, ako sa zvíja na posteli a skučí od bolesti. A keď konečne zaspal, snívalo sa mu, a to bolo ešte horšie. Vo sne mala mŕtvola, s ktorou bojoval, modré oči, čierne ruky a otcovu tvár, ale to sa neodvážil Mormontovi povedať.

„Minulú noc sa vrátili Dywen a Hake,“ ozval sa Starý medveď. „Nenašli ani stopu po tvojom strýkovi, presne ako ostatní.“

„Viem.“ Jon sa dovliekol do siene na večeru s kamarátmi a nehovorilo sa tam o ničom inom.

„Vieš?“ zahundral Mormont. „Ako to, že tu všetci všetko vedia?“ Očividne nečakal na odpoveď. „Ako sa zdá, boli tam len dve tieto… tieto krea­túry, alebo čo to bolo, nebudem ich nazývať ľuďmi. A vďaka bohom za to. Keby ich bolo viac… na to radšej ani nemyslieť. No bude ich viac. Cítim to vo svojich starých kostiach a majster Aemon so mnou súhlasí. Dvíhajú sa studené vetry. Leto sa končí a blíži sa zima, akú tento svet ešte nezažil.“

Zima sa blíži. Starkovské slová Jonovi ešte nikdy nezneli tak ponuro a zlovestne. „Pane,“ začal váhavo, „počul som, že minulú noc priletel krkavec…“

„Priletel. A čo má byť?“

„Dúfal som, že tam možno bude niečo o mojom otcovi.“

„Otcovi,“ rýpal starý krkavec, prechádzal sa Mormontovi po pleciach a pokyvkával hlavou. „Otcovi.“

Veliteľ chcel vtákovi zavrieť zobák, ale ten mu vyskočil na hlavu, zamával krídlami, preletel cez komnatu a sadol si nad okno. „Nosia smútok a robia rámus,“ zamrmlal Mormont. „Na nič iné tie krkavce nie sú súce. Načo tu vôbec trpím toho zhubného vtáka… Nemyslíš, že keby som mal správy o lordovi Eddardovi, dal by som ťa zavolať? Bastard-nebastard, stále si jeho krv. Tá správa sa týkala sera Barristana Selmyho. Vraj ho odvolali z Kráľovskej gardy. Dali jeho miesto tomu špinavému psovi Cleganovi a Selmyho teraz hľadajú pre zradu. Tí hlupáci za ním poslali nejakých dvoch strážnikov, ale on ich zabil a ušiel.“ Mormont pohŕdavo odfrkol, čím dal jasne najavo, čo si myslí o ľuďoch, ktorí pošlú zlaté plášte na rytiera s povesťou, akú má Barristan Chrabrý. „V lese sa nám objavujú biele tiene, po chodbách obchádzajú nepokojní mŕtvi a na Železnom tróne sedí chlapec,“ povedal zhnusene.

Krkavec vrieskal: „Chlapec, chlapec, chlapec, chlapec.“

Jon vedel, že Starý medveď vkladal do sera Barristana veľké nádeje, no ak ten padol, aká je nádej, že vezmú Mormontov list na zreteľ? Zaťal ruku do päste. Popálenými prstami mu prešľahla bolesť. „A čo moje sestry?“

„V liste sa nepísalo nič o lordovi Eddardovi ani o dievčatách.“ Mormont podráždene mykol plecom. „Možno môj list ani nedostali. Aemon ho poslal dvakrát po najlepších krkavcoch, ale ktohovie? Je dosť možné, aj že Pycelle sa neobťažuje odpovedať. Nebolo by to prvý raz, ani posledný. Obávam sa, že pre ľudí v Kráľovom prístave sme vzduch. Povedia nám len, čo chcú, a to je dosť málo.“

A vy mne hovoríte len toľko, koľko chcete vy, čo je ešte menej, zlostil sa Jon. Jeho brat Robb zvolal bandériá a vydal sa na juh do vojny, ale jemu sa o tom nikto ani slovkom nezmienil… okrem Samwella Tarlyho, ktorý čítal list majstrovi Aemonovi a potom večer jeho obsah potajme pošepol Jonovi a stále pritom opakoval, že by nemal. Zrejme majú pocit, že vojna jeho brata sa ho nijako netýka. Trápila ho však tak, že sa to ani nedalo vypovedať. Robb vytiahol do boja, a on nie. Aj keď si Jon stále opakoval, že jeho miesto je teraz tu, medzi novými bratmi na Múre, cítil sa ako zbabelec.

„Zrno,“ škriekal krkavec. „Zrno, zrno.“

„Buď už ticho!“ zahriakol ho Starý medveď. „Snow, čo hovoril majster Aemon, kedy budeš môcť používať tú ruku?“

„Už čoskoro,“ odvetil Jon.

„Dobre.“ Lord Mormont položil na stôl medzi nimi dlhý meč v čiernej pošve so striebornou obrubou. „Tu máš. Potom budeš súci na toto.“

Krkavec zletel na stôl, vykračoval si smerom k meču a zvedavo nakláňal hlavu. Jon zaváhal. Nemal ani potuchy, o čo ide. „Pane?“

„Pri tom požiari sa roztavilo striebro na hruške a spálila sa záštita aj rukoväť. No, veď čo by sme chceli od suchej kože a starého dreva. Ale čepeľ… keby si chcel ublížiť tejto čepeli, potreboval by si stokrát silnejší oheň.“ Mormont mu posunul pošvu po hrubej dubovej doske. „Zvyšok som dal spraviť nanovo. Vezmi si ho.“

„Vezmi si ho,“ opakoval krkavec a naparoval sa. „Vezmi si ho, vezmi si ho.“

Jon ťarbavo chytil meč do ruky. Do ľavej ruky, pretože obviazaná pravá ruka ho stále veľmi bolela a mal ju nešikovnú. Opatrne ho vytiahol z puzdra a zdvihol k očiam.

Hruška bola z kusa svetlého kameňa s olovom na vyváženie dlhej čepele. Bol vytesaný do tvaru vlčej hlavy s vycerenou papuľou a úlomkami granátov namiesto očí. Rukoväť bola potiahnutá jemnou čiernou teľacou kožou, ešte nepoškvrnenou potom ani krvou. Sama čepeľ bola o dobrú polstopu dlhšia, ako bol zvyknutý, zužovala sa, aby sa ňou dalo bodať aj sekať, a po celej dĺžke mala tri hlboké žliabky. Ľad bol obojručný meč a toto bol jeden a polručný meč, ktorý sa občas nazýva „bastard“. V ruke sa mu však zdal vlčí meč ľahší než ostatné. Keď ním švihol nabok, zbadal vlnky na miestach, kde bola oceľ viac ráz prekladaná. „Pane, to je valýrska oceľ,“ vydýchol s úžasom. Otec mu neraz požičal Ľad, takže poznal ten pocit a vedel, ako vyzerá.

„Veru je,“ potvrdil Starý medveď. „Bol to meč môjho otca a predtým patril jeho otcovi. Patrí Mormontovcom už päť storočí. Keď prišiel môj čas, dostal som ho ja, a keď som sa obliekol do čierneho, odovzdal som ho synovi.“

On mi dáva synov meč. Jon tomu nemohol uveriť. Čepeľ bola dokonale vyvážená. Ostrie sa jemne ligotalo, keď sa ho dotklo svetlo. „Váš syn…“

„Môj syn zneuctil rod Mormontovcov, ale mal aspoň toľko slušnosti, že keď ušiel, meč nechal tu. Sestra mi ho zverila do opatery, ale už len pohľad naň mi pripomína Jorahovu hanbu, tak som ho odložil a viac som naň nemyslel, až kým som ho nenašiel obhorený vo svojej spálni. Pôvodná hruška bola zo striebra a mala tvar medvedej hlavy, no bola už taká zodratá, že sa sotva dalo rozoznať, čo to je. Pre teba sa mi zdal vhodnejší biely vlk. Jeden náš staviteľ vie tesať z kameňa priam umelecké diela.“

Keď mal Jon toľko ako Bran, sníval, že vykoná veľké veci, ako všetci chlapci. Hrdinské skutky sa menili s každým novým snom, ale často si predstavoval, že zachráni otcovi život. Potom by lord Eddard vyhlásil, že Jon sa prejavil ako skutočný Stark, a dal by mu do ruky Ľad. Už aj vtedy si uvedomoval, že sú to len hlúpe detské predstavy, žiadny bastard predsa nemá nádej získať otcov meč. Už len pri tej spomienke sa hanbil. Čo by to bol za človeka, keby obral vlastného brata o jeho dedičné práva? Na toto ja nemám nijaké právo, pomyslel si, o nič viac ako na Ľad. Zaťal popálené prsty a pod kožou mu zapulzovala bolesť. „Pane, vážim si tú česť, ale…“

„Ušetri ma od svojich ale, chlapče,“ skočil mu do reči lord Mormont. „Nebyť teba a tvojho vlka, už by som tu nesedel. Bojoval si statočne… ba čo viac, pohotovo si sa rozhodoval. Oheň! Áno, doparoma! Malo nám to napadnúť. Mali sme si spomenúť. Už aj predtým prišla Dlhá noc. Ale osemtisíc rokov je dosť dlho, veruže áno… lenže ak si nespomenie Nočná hliadka, kto potom?“

„Kto potom,“ zarapotal zhovorčivý krkavec. „Kto potom.“

Tej noci bohovia skutočne vyslyšali Jonove modlitby – oblečenie mŕtveho muža vzbĺklo a plamene ho pohltili, ako keby mal mäso z vosku a kosti zo suchého dreva. Jonovi stačilo zavrieť oči a videl, ako sa tá mátoha tacká po svetlici, naráža do nábytku a oháňa sa po plameňoch. Najväčšmi ho mátala tvár obklopená ohnivou svätožiarou, s vlasmi, čo blčali ako slama, a mŕtvym mäsom, ktoré sa roztápalo, odlupovalo z lebky a odhaľovalo lesklú kosť.

Démonickú silu, čo poháňala Othora, vyhnali plamene; pokrútené zvyšky, ktoré našli v popole, boli len kusy spáleného mäsa a obhorené kosti. V nočnej more sa s tým však musel pasovať znova… a tentoraz mala ho­riaca mŕtvola črty lorda Eddarda. Otcova koža praskala a černela, oči mu stekali po lícach ako huspeninové slzy. Jon nechápal, prečo sa mu to sníva, ani čo to môže znamenať, ale nevýslovne ho to desilo.

„Meč je len malou odmenou za život,“ uzavrel Mormont. „Zober si ho, a už o tom nechcem počuť, rozumel si?“

„Áno, pane.“ Mäkká koža sa poddávala pod Jonovými prstami, akoby sa rukoväť už teraz prispôsobovala jeho ruke. Uvedomoval si, že je to veľká česť, a cítil sa poctený, ale aj tak…

Nie je môj otec. Tá myšlienka sa mu z ničoho nič vynorila v mysli. Môj otec je lord Eddard Stark. Nezabudnem naňho, môžu mi dať mečov, koľko chcú. Lordovi Mormontovi však nemohol povedať, že túži po meči niekoho iného…

„A nečakám ani žiadne láskavosti,“ povedal Mormont, „takže mi neďakuj. Ucti si ten meč skutkami, nie slovami.“

Jon prikývol. „Má aj meno, pane?“

„Kedysi mal. Volali ho Pazúr.“

„Pazúr,“ krákal krkavec. „Pazúr.“

„Pazúr mu sedí.“ Jon skusmo švihol mečom. Ľavú ruku mal nešikovnú a neistú, no oceľ aj tak preletela vzduchom, akoby bola živá. „Aj vlky majú pazúry, presne ako medvede.“

Starého medveďa to očividne potešilo. „Veruže áno. Podľa mňa by si ho mal nosiť na pleci. Na stehno je pridlhý, teda aspoň kým ešte pár palcov nepodrastieš. A budeš sa musieť pocvičiť v dvojručných úderoch. Ser Endrew ti môže ukázať pár krokov, keď sa ti zahoja popáleniny.“

„Ser Endrew?“ Jon nikoho takého nepoznal.

„Ser Endrew Tarth, dobrý chlap. Je na ceste z Tieňovej veže, aby prebral povinnosti zbrojmajstra. Ser Alliser Thorne odišiel včera do Východnej hliad­ky nad morom.“

Jon spustil meč. „Prečo?“ opýtal sa prihlúplo.

Mormont pohŕdavo odfrkol. „Lebo som ho tam poslal, prečo asi? Zobral so sebou ruku, ktorú tvoj Duch odhryzol Jaferovi Flowersovi. Prikázal som mu, aby sa preplavil loďou do Kráľovho prístavu a ukázal ju tomuto kráľovi-chlapcovi. To by podľa mňa mohlo mladého Joffreyho zaujímať… a ser Alliser je rytier, urodzený a pomazaný, na dvore má starých priateľov, akiste bude ťažšie nevšímať si ho ako nejakého havrana.“

„Havrana.“ Jonovi sa zdalo, že krkavec to zakrákal akosi pohoršene.

„Okrem toho,“ pokračoval veliteľ a vôbec si nevšímal vtákove námietky, „bude takto medzi tebou a ním niekoľko tisíc míľ a ani to nebude vyzerať ako pokarhanie.“ Varovne zdvihol prst pred Jonom. „Ale nemysli, že tým schvaľujem, ako si sa správal vtedy v sieni. Udatnosť môže do istej miery vyvážiť pochabosť, ale ty už nie si chlapec bez ohľadu na to, koľko máš rokov. To, čo držíš v ruke, je meč pre muža a používať ho smie iba muž. Očakávam, že sa budeš správať dospelo.“

„Áno, pane.“ Jon zasunul meč naspäť do čiernej pošvy ozdobenej striebrom. Aj keď to nebol meč, po ktorom najväčšmi túžil, predsa len to bol šľachetný dar a to, že ho veliteľ oslobodil od protivného Allisera Thorna, bolo ešte šľachetnejšie. Starý medveď sa poškrabal na brade. „Už som aj zabudol, ako to svrbí, keď rastie nová brada,“ poznamenal. „No čo už. Už sa ti tá ruka zahojila natoľko, aby si sa vrátil k svojim povinnostiam?“

„Áno, pane.“

„Výborne. Čaká nás chladná noc, budem chcieť varené víno. Nájdi mi fľašu červeného, nie veľmi kyslého, a na korení nešetri. A Hobbovi povedz, že ak mi znova pošle varenú baraninu, tak uvarím ja jeho. Naposledy bola sivá. Ani ten vták ju nechcel.“ Pohladil krkavca po hlave a ten spokojne zakrákal. „Choď už. Mám tu prácu.“

Stráže sa naňho usmievali z výklenkov, keď zostupoval po točitom schodisku a v zdravej ruke niesol meč. „Pekný kúsok,“ povedal jeden. „Zaslúžil si si ho, Snow,“ pridal sa druhý. Jon sa prinútil usmiať, ale nebolo to od srdca. Vedel, že by sa mal tešiť, no netešil sa. Bolela ho ruka a v ústach cítil pachuť hnevu, hoci nevedel povedať, na koho sa hnevá ani prečo.

Keď vyšiel z Kráľovej veže, kde teraz býval veliteľ, vonku striehlo zopár jeho kamarátov. Zavesili si na dvere sýpky terč, aby si akože cibrili streľbu z luku, ale bolo úplne očividné, že naňho čakajú. Len čo sa objavil na dvore, už ho volal Pyp: „Hej, poď sem, ukáž nám to.“

„A čo?“ spýtal sa Jon.

To už bol pri ňom Ropušiak. „Svoju ružovučkú riťku, čo asi?“

„Ten meč,“ vysvetlil Grenn. „Chceme vidieť ten meč.“

Jon na nich vyčítavo zazrel. „Vy ste o tom vedeli.“

Pyp sa uškrnul. „Nie sme všetci takí zadubení ako Grenn.“

„Ale ste,“ nedal sa Grenn. „A ešte zadubenejší.“

Halder ospravedlňujúco pokrčil plecami. „Pomohol som Patovi vytesať kameň na hrušku,“ povedal, „a tvoj kamoš Sam kúpil v Krtovciach granáty.“

„Ale my sme o tom vedeli už aj predtým,“ pokračoval Grenn. „Rudge pomáha Donalovi Noyovi v kováčni. Bol pri tom, keď Starý medveď do­niesol ten spálený meč.“

„Ten meč!“ nástojil Matt. Ostatní sa pridali: „Meč, meč, meč!“

Jon vytiahol Pazúr a previedol im ho, krútil ním sem a tam, aby ho mohli poobdivovať. Hrozivá smrtonosná bastardia čepeľ sa ligotala na slnku. „Valýrska oceľ,“ povedal vážne a snažil sa, aby to vyznelo natešene a hrdo, ako by sa mal cítiť.

„Počul som o chlapíkovi, čo mal britvu z valýrskej ocele,“ ozval sa Ropušiak. „Chcel sa oholiť a odfikol si hlavu.“

Pyp sa zaškeril. „Nočná hliadka má už tisícky rokov,“ povedal, „ale stavím sa, že lord Snow je prvý, koho vyznamenali za to, že vypálil Veliteľovu vežu.“

Rozosmiali sa, dokonca aj Jon sa usmial. V ohni, čo rozpútal, tá impozantná veža nevyhorela, ale úplne zničil zariadenie horných dvoch poschodí, kde mal komnaty Starý medveď. Nikomu to veľmi neprekážalo, keďže pri tom zároveň zhorelo Othorovo telo.

Tú druhú, jednorukú mátohu, ktorá bola kedysi prieskumníkom Jaferom Flowersom, tiež zničili, rozsekali ju na márne kúsky mečmi… lenže ešte predtým stihla zabiť sera Jaremyho Rykkera a štyroch ďalších mužov. Ser Jaremy jej odťal hlavu, no aj tak zomrel, keď mu bezhlavé telo vytiahlo dýku spoza pása a zapichlo mu ju do brucha. Sila ani odvaha nie sú nič platné proti nepriateľovi, ktorý nepadne, lebo je už mŕtvy, ani zbrane a brnenie nikoho veľmi neochránia.

Tá chmúrna myšlienka Jona otrávila ešte väčšmi. „Musím ísť za Hobbom kvôli večeri pre Starého medveďa,“ povedal úsečne a zasunul Pazúr do pošvy. Kamaráti to mysleli dobre, ale nechápali, o čo tu ide. Nebola to ich chyba, naozaj, oni nemuseli bojovať s Othorom, nevideli bledú žiaru mŕtvych modrých očí, necítili chlad mŕtvych čiernych prstov. A nevedeli ani o bojoch v riečnom kraji. Ako by to vôbec mohli chápať? Prudko sa zvrtol na päte a namosúrene odišiel. Pyp za ním volal, ale Jon sa ani neobzrel.

Po požiari ho presťahovali do jeho starej kutice v rozborenej Hardinovej veži, a práve tam sa teraz vybral. Duch spal schúlený pri dverách, ale keď začul Jonove kroky, zdvihol hlavu. Pravlkove červené oči boli tmavšie ako granáty a aj pohľad mal múdrejší ako ľudia. Jon si kľakol, poškrabkal ho za uchom a ukázal mu hrušku meča. „Pozri. To si ty.“

Duch oňuchal svoju kamennú podobizeň a skúsil ju obliznúť. Jon sa usmial. „To ty si zaslúžiš pocty,“ povedal vlkovi… a zrazu si spomenul, ako ho našiel vtedy na sklonku leta. Už odchádzali s ostatnými štencami, ale Jon čosi začul, obzrel sa a zbadal ho, jeho bielu srsť takmer nebolo vidieť v závejoch. Bol úplne sám, pomyslel si, ďalej od ostatných z vrhu. Bol iný, tak ho vytlačili.

„Jon?“ Jon zdvihol hlavu. Samwell Tarly sa nervózne pohojdával na pätách. Mal červené líca a v ťažkom kožuchu budil dojem, že sa ide uložiť na zimný spánok.

„Sam.“ Jon sa postavil. „Čo je? Chceš vidieť meč?“ Ak o tom vedeli ostatní, tak Sam určite tiež.

Tučko zavrtel hlavou. „Aj ja som mal kedysi zdediť otcov meč,“ požaloval sa. „Vysrdcovač. Lord Randyll mi ho dal párkrát podržať, ale mne vždy naháňal strach. Bola to valýrska oceľ, nádherná, ale taká ostrá, až som sa bál, že ublížim niektorej sestre. Teraz ho bude mať Dickon.“ Utrel si spotené ruky do kožucha. „Ja… no… majster Aemon ťa chce vidieť.“

Teraz predsa nemal ísť na preväz. Jon sa podozrievavo zamračil. „Prečo?“ spýtal sa. Sam sa zatváril zúfalo. To mu ako odpoveď stačilo.

„Ty si mu o tom povedal, čo?“ nahneval sa Jon. „Povedal si mu, že si mi to povedal.“

„Ja… on… Jon, nechcel som… On sa pýtal… chápeš… myslím, že to vedel, vidí, čo druhí nevidia…“

„Je slepý,“ pripomenul mu znechutene Jon. „Trafím aj sám.“ Rozklepaného Sama s otvorenými ústami nechal tam.

Majstra Aemona našiel hore vo vtáčej veži kŕmiť krkavce, bol s ním Clydas, ktorý držal vedro s nasekaným mäsom, a presúvali sa od jednej klietky k druhej. „Sam mi povedal, že ste ma volali.“

Majster prikývol. „Veru áno. Clydas, daj to vedro Jonovi. Dúfam, že bude taký milý a pomôže mi.“ Zhrbený brat s ružovými očkami podal Jonovi vedro a zišiel po rebríku. „Nahádž mäso do klietok,“ prikázal mu Aemon. „Ostatné už zvládnu vtáky samy.“

Jon si prehodil vedro do pravej ruky a ľavú ponoril do krvavých odrezkov. Krkavce sa prenikavo rozškriekali, nalietavali na mreže, plieskali krídlami čiernymi ako uhoľ do klietok. Mäso bolo nakrájané na malé kúsočky. Nabral za hrsť, hodil surové červené krmivo do klietky a krkavce sa rozkrákali a rozškriekali ešte ohlušujúcejšie. Dva väčšie vtáky sa do seba pustili pre jeden zvlášť pekný kúsok a začalo lietať perie. Jon rýchlo znova nabral za hrsť odrezkov a hodil im ich. „Krkavec lorda Mormonta má rád ovocie a zrno.“

„To je výnimočný vták,“ povedal majster. „Väčšina krkavcov zožerie aj zrno, ale radšej majú mäso. Dodáva im silu, a obávam sa, že im krv jednoducho chutí. V tom sú ako ľudia… a presne ako ľudia, ani všetky krkavce nie sú rovnaké.“

Na to Jon nemal čo povedať. Hádzal vtákom mäso a dumal, prečo ho sem majster asi zavolal. Určite mu to povie, keď sám uzná za vhodné. Majstra Aemona neradno duriť.

„Aj holuby a holubice možno vycvičiť, aby nosili listy,“ pokračoval maj­ster, „ale krkavec je silnejší, zvládne dlhší let, je väčší, odvážnejší, oveľa bystrejší, lepšie sa ubráni dravcom… no krkavce sú čierne a žerú mŕtvych, preto sa niektorým zbožným ľuďom hnusia. Baelor Požehnaný sa pokúsil nahradiť všetky krkavce holubicami, vedel si to?“ Majster s úsmevom uprel oči na Jona. „Nočná hliadka dáva prednosť krkavcom.“

Jon mal prsty vo vedre, až po zápästie mal ruku od krvi. „Dywen tvrdí, že divosi nás vraj volajú havrany,“ povedal neisto.

„Havrany sú len biedni bratranci krkavcov. Jedni aj druhí sú bedári v čier­nom, nenávidení a nepochopení.“

Jon by rád vedel, o čom sa vlastne rozprávajú a prečo. Čo je ho do krkavcov a holubíc? Ak mu chce starec niečo povedať, prečo mu to jednoducho nepovie?

„Jon, rozmýšľal si niekedy nad tým, prečo sa muži z Nočnej hliadky neženia a prečo nemajú deti?“ opýtal sa ho majster Aemon.

Jon mykol plecami. „Nie.“ Hodil ďalšie mäso. Prsty na ľavej ruke mal klzké od krvi a v pravej ruke mu pulzovalo pod váhou vedra.

„Aby nemilovali,“ odvetil starec, „lebo láska je prekliatím cnosti, smrťou povinnosti.“

To sa Jonovi akosi nepozdávalo, ale bol ticho. Majster mal sto rokov a bol vyšší dôstojník Nočnej hliadky, nemal mu čo protirečiť.

Starec akoby vycítil jeho pochybnosti. „Povedz mi, Jon, keby sa niekedy tvoj otec musel rozhodnúť medzi cťou na jednej strane a tými, ktorých miluje, na druhej, čo by podľa teba urobil?“

Jon zaváhal. Chcel povedať, že lord Eddard by predsa nikdy nespravil nič proti cti ani z lásky, no v hlave sa mu ozval úlisný hlások: Splodil bastarda, to je vari čestné? A čo tvoja matka, čo jeho povinnosť voči nej, veď ti ani len nepovie, ako sa volala. „Urobil by, čo by bolo správne,“ odvetil zvučným hlasom, aby potlačil vlastnú neistotu. „Aj keby čo bolo.“

„Potom je lord Eddard jedným z mála. My ostatní nie sme takí silní. Čo je česť v porovnaní s láskou ženy? Čo je povinnosť proti tomu, keď držíš v rukách novonarodeného syna… alebo proti spomienke na bratov úsmev? Len slová vo vetre. Len slová vo vetre. Sme iba ľudia a bohovia nás stvorili pre lásku. V tom je naša krása aj prekliatie.

Muži, ktorí vytvorili Nočnú hliadku, dobre vedeli, že len ich odvaha chráni ríšu pred temnotou zo severu. Vedeli, že sa o svoju oddanosť nesmú deliť, aby neoslabili vlastné rozhodnutie. A tak prisahali, že nebudú mať ženy ani deti.

No mali bratov a sestry. Matky, ktoré ich porodili, otcov, ktorí im dali meno. Pochádzali z rôznych rozhádaných kráľovstiev a vedeli, že časy sa menia, ale ľudia nie. A tak prisahali, že Nočná hliadka sa nebude zapájať do vojen ríše, ktorú mali chrániť.

Dodržali svoju prísahu. Keď Aegon zabil Čierneho Harrena a zobral si jeho kráľovstvo, Harrenov brat bol veliteľom na Múre a mal poruke desať­tisíc bojovníkov. No nezasiahol. V časoch, keď bolo Sedem kráľovstiev na­ozaj sedem kráľovstiev, neprešla jedna generácia, aby sa tri-štyri z nich nepustili do vojny. Hliadka stála bokom. Keď cez Úzke more prišli Andali a zrovnali kráľovstvá Prvých ľudí so zemou, synovia padlých kráľov zostali verní prísahe a neopustili svoje stanovištia. Tak to bolo vždy, odnepamäti. Taká je cena za česť.

Zbabelec môže byť rovnako odvážny ako hocikto iný, kým nemá čo stratiť. Všetci si plníme povinnosti, keď nás to nič nestojí. Aké je vtedy ľahké kráčať po ceste cti! No v živote každého človeka príde chvíľa, keď to nie je ľahké, chvíľa, keď sa musí rozhodnúť.“

Niektoré krkavce ešte žrali, zo zobákov im viseli tuhé kúsky mäsa. Ostatné akoby ho pozorovali. Jon na sebe cítil pohľady čiernych očiek. „A toto je moja chvíľa… to sa mi snažíte povedať?“

Majster Aemon otočil hlavu a pozrel naňho bielymi očami bez života. Ako keby sa mu díval priamo do srdca. Jon sa cítil nahý, odhalený. Chytil vedro do oboch rúk a šmaril zvyšok žrádla cez mreže. Zrazu všade poletovali kusy mäsa a fŕkance krvi, krkavce vzlietli a podráždene krákali. Tie rýchlejšie chytali mäso už vo vzduchu a nenásytne ho hltali. Jon pustil prázdne vedro a to dopadlo s rachotom na zem.

Starec mu položil vráskavú fľakatú ruku na plece. „Bolí to, chlapče,“ povedal milo. „Ja viem. Musieť si vybrať… to vždy bolí. A vždy bude. Ja viem.“

„Ale neviete,“ odvrkol trpko Jon. „Nikto to nevie. Aj keď som len jeho ľavoboček, stále je to môj otec…“

Majster Aemon si vzdychol. „Jon, vari si nepočul nič z toho, čo som ti tu teraz hovoril? Myslíš, že si prvý, kto stojí pred takým rozhodnutím?“ Nevýslovne unavene potriasol prastarou hlavou. „Bohovia sa trikrát rozhodli vyskúšať silu mojej prísahy. Raz, keď som bol ešte chlapec, raz, keď som bol už dospelý, a raz, keď som zostarol. Vtedy som už nemal silu, stratil som zrak, no aj posledné rozhodovanie bolo rovnako kruté ako to prvé. Krkavce mi priniesli správy z juhu, slová temnejšie ako ich krídla, o skaze môjho rodu, smrti mojej rodiny, o hanbe a spúšti. Čo som mohol robiť, starý, slepý, slabý? Bol som bezmocný ako nemluvňa, no aj tak ma trápilo, že som tu musel len tak nečinne sedieť v zabudnutí, kým vraždili úbohého vnuka môjho brata, a jeho syna, a ešte aj tie maličké deti…“

Jona zarazilo, keď si všimol slzy v starcových očiach. „Kto ste?“ opýtal sa potichu, takmer s hrôzou.

Staré pery sa roztiahli do bezzubého úsmevu. „Prostý majster z Citadely, ktorý slúži v Čiernom hrade Nočnej hliadky. V mojom ráde sa zriekame rodových mien, skladáme prísahy a navliekame si reťaz.“ Starec sa dotkol reťaze majstra, čo mu voľne visela na tenkom, vychudnutom krku. „Môj otec bol Maekar, prvý toho mena, a môj brat Aegon vládol namiesto mňa. Môj starý otec ma pomenoval po Aemonovi Dračom rytierovi, svojom strýkovi či otcovi, podľa toho, čomu veríš. Dal mi meno Aemon…“

„Aemon… Targaryen?“ Jon tomu nemohol uveriť.

„Kedysi,“ odvetil starec. „Dávno. Tak vidíš, Jon, ja viem… a keďže to všetko viem, nepoviem ti, aby si zostal, ani aby si odišiel. Sám sa musíš rozhodnúť a s tým rozhodnutím žiť až do konca života. Ako ja.“ Ďalšie slová len zašepkal. „Ako ja…“





DAENERYS


Keď bolo po boji, prechádzala Dany na svojej kobylke cez pole posiate mŕtvymi. Za ňou šli jej slúžky a muži z jej khasu, ktorí sa smiali a žartovali.

Kopytá Dothrakov rozryli zem, zadupali raž a šošovicu, ich arakhy zožali príšernú úrodu a zaliali všetko krvou. Keď kráčala okolo zomierajúcich koní, zdvíhali k nej hlavu a híkali. Zranení ľudia skuvíňali a prosili o pomoc. Obchádzali ich jaqqa rhan, zabijaci z milosti s ťažkými sekerami, a stínali hlavy mŕtvym a zomierajúcim. Za nimi cupkali dievčatká a zbierali do košov šípy od mŕtvych. Nakoniec pribehli vychrtnuté hladné psy a oňuchávali telá; táto divá svorka nikdy nebola ďaleko od khalasaru.

Ovce vyzabíjali prvé. Boli ich tam hádam tisíce, rojili sa na nich čierne mušiská a trčali z nich šípy. Dany vedela, že to spravili jazdci khala Oga; nikto z Drogovho khalasaru nebol taký hlúpy, aby míňal šípy na ovce, keď bolo treba postrieľať pastierov.

Mesto horelo, kúdoly čierneho dymu sa zvíjali a stúpali do modrej oblohy. Pod zborenými hlinenými hradbami cválali jazdci, oháňali sa bičmi a zháňali z dymiacich rozvalín tých, čo prežili. Ženy a deti z Ogovho khalasaru kráčali namosúrene a pyšne, ešte aj keď boli porazené a zajaté – teraz sa z nich stali otroci, ale akoby sa toho vôbec nebáli. S obyvateľmi mestečka to bolo iné. Dany jej ich prišlo ľúto, dobre si pamätala, čo je to hrôza. Matky sa potkýnali s prázdnymi tvárami a ťahali fňukajúce deti za ruky. Bolo medzi nimi len pár mužov – mrzáci, zbabelci a starci.

Ser Jorah povedal, že ľudia sa tu nazývajú Lhazareenci, ale Dothrakovia ich volajú haesh rakhi, Ovčí národ. Kedysi by ich Dany považovala za Dothrakov, pretože mali rovnakú bronzovú pokožku a mandľové oči. Teraz sa jej zdali úplne iní, boli územčistí, mali ploché tváre a neprirodzene krátke čierne vlasy. Boli to pastieri oviec a jedli zeleninu a khal Drogo povedal, že patria na juh za ohyb rieky. Tráva Dothrackého mora nie je pre ovce.

Dany zbadala, ako sa nejaký chlapec rozbehol k rieke. Jeden jazdec mu odrezal cestu, ostatní ho obkľúčili, šľahali ho bičmi po tvári a chlapec po­biehal medzi nimi. Ďalší jazdec sa hnal za ním a bičoval ho po zadku, až mal zakrvavené celé stehná. Keď sa už nevládal ani plaziť, prestala hra bojovníkov baviť a zasiahli ho šípom do chrbta.

Pri rozbitej bráne natrafila na sera Joraha. Na krúžkovej zbroji mal tmavozelený varkoč. Plátové rukavice, sáry a prilbu mal z tmavosivej ocele. Dothrakovia si ho doberali, že je zbabelec, keď sa navliekal do brnenia, ale rytier ich tiež pourážal, rozčertili sa, dlhý meč narazil na arakh a jazdec, ktorý sa mu najviac posmieval, zostal ležať na zemi a vykrvácal.

Ser Jorah si zdvihol priezor hrncovej prilby. „Váš manžel vás očakáva v meste.“

„Nebol Drogo zranený?“

„Len pár škrabancov,“ odvetil ser Jorah, „bez trvalých následkov. Dnes zabil dvoch khalov. Najprv khala Oga a potom jeho syna Foga, ktorý sa stal khalom, len čo bol Ogo mŕtvy. Jeho pokrvní jazdci im odrezali zvonce z vlasov a khal Drogo teraz na každom kroku vyzváňa ešte hlasnejšie.“

Ogo so synom sedeli s jej manželom na vysokej lavici vtedy na slávnosti, keď ich syn dostal meno a keď korunovali Viserysa, ale to bolo vo Vaes Dothraku pod Matkou hôr, kde sú všetci jazdci bratia a všetky spory sa odložia. Tu na pláni to bolo iné. Ogov khalasar práve útočil na mesto, keď sa naň vyrútil Drogo. Len bohovia vedia, čo si pomysleli ľudia Ovčieho ná­roda, keď z hlinených hradieb zbadali prach, čo sa im víril spod kopýt. Možno zopár mladších a naivnejších, ktorí ešte verili, že bohovia vyslyšia prosby zúfalých ľudí, to chápalo ako vykúpenie.

Na druhej strane cesty tenkým hlasom vzlykalo dievča asi v Daninom veku, keď ho jazdec prehodil dolu tvárou cez kopu mŕtvol a nabral ho odzadu. Aj ďalší jazdci zoskočili z koní, aby si na nej zajazdili. Takéto vykúpenie priniesli Dothrakovia Ovčiemu národu.

Mám v sebe dračiu krv, povedala si Daenerys Targaryenová a odvrátila tvár. Zaťala zuby, obrnila si srdce a vykročila k bráne.

„Väčšina Ogových jazdcov ušla,“ hovoril jej práve ser Jorah. „No aj tak máme asi desaťtisíc zajatcov.“

Otrokov, pomyslela si Dany. Khal Drogo ich poženie po prúde rieky až do niektorého mesta v Otrokárskom zálive. Mala slzy na krajíčku, ale hovorila si, že musí byť silná. Toto je vojna, takto vyzerá, toto je cena za Železný trón.

„Povedal som khalovi, že by mal ísť do Meereenu,“ pokračoval ser Jorah. „Zaplatia mu viac než otrokárska karavána. Illyrio písal, že minulý rok ich postihla epidémia, takže v nevestincoch zaplatia dvojnásobok za zdravé dievčatá a trojnásobok za chlapcov do desať rokov. Ak prežije dosť detí, budeme mať dostatok zlata na všetky lode, čo potrebujeme, aj s posádkou.“

Znásilňované dievča za nimi srdcervúco nariekalo, bez prestania vzlykalo tenkým hláskom. Dany pritiahla uzdu a otočila kobylku. „Nech prestanú,“ prikázala serovi Jorahovi.

„Khaleesi?“ Rytier sa zatváril nechápavo.

„Počuli ste,“ povedala. „Nech s tým prestanú.“ Obrátila sa na svoj khas v drsnej dothračtine. „Jhogo, Quaro, pomôžte serovi Jorahovi. Nechcem tu vidieť žiadne znásilňovanie.“

Bojovníci sa na seba zarazene pozreli.

Jorah Mormont popchol koňa k nej. „Princezná, máte dobré srdce, ale nechápete to. Takto je to odjakživa. Títo muži preliali krv pre khala. Teraz chcú svoju odmenu.“

Dievča na druhej strane cesty stále plakalo, jej spevavý jazyk Dany nepoznala. Prvý muž s ňou už skončil a teraz ho vystriedal druhý.

„Je to len ovčiarka,“ povedal Quaro po dothracky. „Ona nie je nič, khaleesi. Jazdci jej vlastne robia službu. Ovčiari líhajú s ovcami, to je dobre známe.“

„To je dobre známe,“ zopakovala jej slúžka Irri.

„To je dobre známe,“ súhlasil aj Jhogo na vysokom sivákovi, ktorého mu daroval Drogo. „Ak vás uráža jej nárek, khaleesi, Jhogo vám prinesie jej jazyk.“ Vytiahol arakh.

„Nechcem, aby jej niekto ublížil,“ povedala Dany. „Chcem ju. Poslúchnite môj rozkaz, inak sa o tom dozvie khal Drogo.“

„Ai, khaleesi,“ povedal Jhogo a popchol koňa. Quaro a ostatní šli za ním, vo vlasoch im vyzváňali zvonce.

„Choďte s nimi,“ nariadila serovi Jorahovi.

„Ako rozkážete.“ Rytier sa na ňu začudovane pozrel. „Naozaj ste sestra svojho brata.“

„Viserysa?“ Nerozumela, čo tým myslí.

„Nie,“ odvetil. „Rhaegara.“ Odcválal za nimi.

Dany počula, ako Jhogo reve. Násilníci sa mu smiali. Jeden naňho za­čal kričať. Zablesol sa Jhogov arakh a mužovi sa skotúľala hlava z pliec. Smiech sa zmenil na nadávky, jazdci začali tasiť zbrane, ale vtedy už k nim dorazili Quaro, Aggo a Rakharo. Všimla si, ako Aggo ukazuje cez cestu na ňu. Jazdci jej venovali chladný pohľad čiernych očí. Jeden si odpľul. Ostatní s frflaním nasadli na kone.

Medzitým chlap, čo bol na dievčati, pokračoval ďalej, bol taký pohrúžený do svojej slasti, že ani nevnímal, čo sa deje okolo neho. Ser Jorah zosadol z koňa a odsotil ho rukou v plátovej rukavici. Dothrak sa rozpleštil v blate, vyskočil s nožom v ruke, a vzápätí bolo po ňom, keď mu Aggov šíp prestrelil hrdlo. Mormont zdvihol dievča z kopy mŕtvol a zabalil ho do svojho zakrvaveného plášťa. Odviedol ho k Dany. „Čo s ňou chcete?“

Dievča sa celé triaslo, vo vytreštených očiach malo prázdny pohľad. Vlasy malo zlepené od krvi. „Doreah, ošetri jej zranenia. Nevyzeráš ako žena od koní, hádam sa ťa nebude tak báť. Ostatní za mnou.“ A prešla na kobylke vyvalenou drevenou bránou.

V meste to bolo ešte horšie. Veľa domov horelo a jaqqa rhan si plnili svoju hrôzostrašnú povinnosť. Úzke krivolaké uličky boli plné mŕtvol. Prechádzali okolo ďalších znásilňovaných žien. Pri každej sa Dany pristavila, vyslala svoj khas, aby s tým skoncoval, a obeť si nárokovala pre seba. Jedna z nich, tučná štyridsiatnička s ploským nosom, jachtavo ďakovala Dany v spoločnom jazyku, ale od ostatných žien sa dočkala len prázdnych pohľadov. Neveria jej, uvedomila si clivo, boja sa, že ich zachránila, aby im prichystala ešte horší osud.

„Moja milá, nemôžete si zobrať všetky,“ namietol ser Jorah, keď sa zastavili pri štvrtej žene a bojovníci khasu za nimi zaháňali jej nové otrokyne.

„Som khaleesi, dedička Siedmich kráľovstiev, dračia krv,“ pripomenula mu Dany. „Nemáte právo hovoriť mi, čo smiem a čo nie.“ Na druhej strane mesta sa v kúdoloch dymu a ohňa zrútila nejaká stavba a ona počula vzdia­lené výkriky a nárek vystrašených detí.

Khala Droga našli sedieť pred štvorcovým chrámom s hrubými hlinenými múrmi bez okien a cibuľovitou kupolou. Vedľa neho sa vŕšila kopa hláv, vyššia od neho. Z ramena mu trčal krátky šíp ovčiarov a po holej hrudi mu stekala krv. Jeho traja pokrvní jazdci boli pri ňom.

Jhiqui pomohla Dany zosadnúť. Dany s obrovským, ťažkým bruchom už bola trochu nemotorná. Pokľakla pred khalom. „Moje slnko a hviezdy je zranený.“ Rana po arakhu bola široká, ale plytká, prišiel o ľavú bradavku a z hrude mu visel krvavý kus svalu a kože ako mokrá handra.

„Je to len škrabanec, luna môjho života, od jedného pokrvného jazdca khala Oga,“ povedal khal Drogo spoločným jazykom. „Zabil som ho zato, aj Oga.“ Otočil hlavu, zvončeky vo vrkoči jemne zacinkali. „Ty počuješ Ogo a Fogo, jeho khalakka, on khal, keď som ho zabil.“

„Nikto neporazí slnko môjho života,“ povedala Dany, „otca žrebca, ktorý si osedlá svet.“

Priklusal k nim bojovník a zoskočil zo sedla. Spustil na Hagga zlostný príval dothrackých slov, tak rýchlo, že Dany nič nerozumela. Obrovský pokrvný jazdec na ňu škaredo zazrel a obrátil sa ku khalovi. „Toto je Mago, ktorý jazdí v khase koa Jhaqa. Tvrdí, že khaleesi mu zobrala jeho korisť, ovčiarsku dcéru, na ktorej si chcel zajazdiť.“

Khal Drogo sa zatváril prísne, ale keď pozrel na Dany, v očiach mu čítala zvedavosť. „Povedz mi, ako to bolo, luna môjho života,“ prikázal jej po dothracky.

Dany mu rozpovedala, čo urobila, v jeho rodnom jazyku, aby jej lepšie porozumel; hovorila jednoducho a priamo.

Keď skončila, Drogo sa mračil. „Takto to chodí vo vojne. Tieto ženy sú teraz naše otrokyne, môžeme si s nimi robiť, čo chceme.“

„A ja chcem, aby boli v bezpečí,“ vyhlásila Dany a rozmýšľala, či nezašla priďaleko. „Ak chcú tvoji bojovníci tieto ženy, nech si ich vezmú jemne a zoberú si ich za manželky. Dajte im miesto v khalasare a nech vám vynosia synov.“

Qotho, najkrutejší pokrvný jazdec, sa zarehotal. „Odkedy sa kôň pári s ovcou?“

Tón jeho hlasu Dany pripomenul Viserysa. Obrátila sa k nemu. „Drak žerie kone aj ovce bez rozdielu.“

Khal Drogo sa usmial. „Pozrimeže, ako sa rozpálila!“ zvolal. „To môj syn v nej, žrebec, čo si osedlá svet, ju napĺňa ohňom. Jazdi opatrne, Qotho… ak ťa hneď a zaraz nespáli matka, tak jej syn ťa jedného dňa zadupe do zeme. A ty, Mago, drž jazyk za zubami a nájdi si iné jahňa, na ktorom si zajazdíš. Tieto patria mojej khaleesi.“ Drogo chcel natiahnuť ruku k Daenerys, ale keď ju zdvihol, útrpne zvraštil tvár a obrátil hlavu.

Dany priam cítila, ako trpí. Jeho zranenia boli horšie, než sa jej snažil nahovoriť ser Jorah. „Kde sú ránhojiči?“ chcela vedieť. V khalasare mali dva druhy liečiteľov: zahalené ženy a vykastrovaných eunuchov. Bylinkárky sa vyznali v odvaroch a kúzlach, eunuchovia ovládali prácu s nožom, ihlou a ohňom. „Prečo neošetrujú khala?“

„Khal poslal nezarastených mužov preč, khaleesi,“ vysvetlil Cohollo. Dany si všimla, že aj on utŕžil hlbokú ranu na ľavom pleci.

„Veľa jazdcov je zranených,“ nástojil tvrdohlavo khal Drogo. „Nech sa najprv postarajú o nich. Tento šíp je iba muší štípanec, po tomto mi ostane len ďalšia jazva, ktorou sa budem chváliť pred synom.“

Dany videla pod odrezanou kožou obnažené hrudné svaly. Spod šípa v ramene mu vytekal pramienok krvi. „Khal Drogo predsa nebude čakať,“ vyhlásila. „Jhogo, pohľadaj eunuchov a okamžite ich sem priveď.“

„Strieborná pani,“ ozval sa za ňou ženský hlas, „ja by som mohla pomôcť Veľkému jazdcovi s jeho zraneniami.“

Dany sa obzrela. To sa ozvala jedna z otrokýň, ktoré si vyžiadala, tučná žena s ploským nosom, ktorá jej predtým tak ďakovala.

„Khal nepotrebuje pomoc od ženskej, čo líha s ovcami!“ vyštekol Qotho. „Aggo, vyrež jej jazyk.“

Aggo zdrapil otrokyňu za vlasy a pritlačil jej dýku na krk.

Dany zdvihla ruku. „Nie. Tá je moja. Nech hovorí.“

Aggo pozrel na ňu a na Qotha. Spustil ruku s dýkou.

„Nemyslela som to zle, udatní jazdci.“ Žena hovorila dobre po dothracky. Šaty, čo mala na sebe, boli z ľahkej dobrej vlny, s bohatými čipkami, ale teraz ich mala celé zablatené, zakrvavené a roztrhané. Pridŕžala si rozkmásaný živôtik, aby zakryla svoje ťažké prsia. „Vyznám sa trochu v liečiteľ­skom umení.“

„Kto si?“ opýtala sa jej Dany.

„Volám sa Mirri Maz Duur. Som kňažka z tohto chrámu.“

„Maegi,“ zavrčal zamračený Haggo, a už siahal po svojom arakhu. Dany si to slovo pamätala z jednej hrôzostrašnej historky, čo jej raz večer rozprávala Jhiqui pri ohni. Maegi bola žena, čo líhala s démonmi a venovala sa najčernejšej mágii, ohavná, zlá a bezcitná prichádzala k ľuďom v noci a vyciciavala im z tiel život a silu.

„Som liečiteľka,“ povedala Mirri Maz Duur.

„Liečiteľka oviec,“ pohŕdavo utrúsil Qotho. „Krv mojej krvi, ja vravím zabime maegi a počkajme na nezarastených.“

Dany si nevšímala Qothov výlev. Táto stará jednoduchá tučná žena jej nepripadala ako maegi. „Kde si sa naučila liečiť, Mirri Maz Duur?“

„Moja matka bola kňažka a naučila ma všetky piesne a kúzla, ktoré najviac potešia Veľkého pastiera, aj ako pripravovať posvätné ohne a masti z listov, koreňov a bobúľ. Keď som bola mladšia a krajšia, išla som s karavánou do Asshájska pri Tieňozemi, aby som sa učila od mágov. Prichádzali tam lode z celého sveta, nuž som tam ostala dlho a učila sa liečiteľstvu vzdia­lených národov. Zaklínačka mesiaca z Jogosu ma naučila svoje pôrodné piesne, žena z vášho jazdeckého ľudu ma priučila mágii trávy, zrna a koní a majster zo Slnečných krajín predo mnou otvoril jedno mŕtve telo a ukázal mi všetky tajomstvá, čo sa skrývajú pod kožou.“

„Majster?“ ozval sa ser Jorah Mormont.

„Volal sa Marwyn,“ odpovedala žena spoločným jazykom. „Od mora. Spoza mora. Zo Siedmich krajín, povedal. Z krajín zapadajúceho slnka. Kde sú muži zo železa a vládnu tam draci. To on ma naučil tento jazyk.“

„Majster v Asshájsku,“ čudoval sa ser Jorah. „Povedz mi, kňažka, čo mal ten Marwyn okolo krku?“

„Takú tesnú reťaz, že ho takmer škrtila, s okami z mnohých kovov.“

Rytier pozrel na Dany. „Iba muž, ktorý sa učil v Citadele Starého mesta, nosí takúto reťaz,“ povedal „a takí vedia o liečení veľa.“

„Prečo by si chcela pomôcť môjmu khalovi?“

„Všetci ľudia sú z jedného stáda, aspoň tak nás to učili,“ odpovedala Mirri Maz Duur. „Veľký pastier ma poslal na zem, aby som liečila jeho ovečky, všetky, na ktoré natrafím.“

Qotho jej vylepil štipľavé zaucho. „My nie sme ovce, maegi.“

„Prestaň!“ zahriakla ho nahnevane Dany. „Je moja. Neopovážte sa jej ubližovať.“

Khal Drogo zavrčal: „Ten šíp musí von, Qotho.“

„Áno, Veľký jazdec,“ povedala Mirri Maz Duur a dotkla sa svojej dobitej tváre. „A hruď vám treba vymyť a zašiť, ináč bude hnisať.“

„Tak to sprav!“ rozkázal khal Drogo.

„Veľký jazdec,“ povedala žena, „všetky nástroje a odvary mám vnútri v božom dome, kde sú liečivé sily najmocnejšie.“

„Odnesiem vás, krv mojej krvi,“ ponúkol sa Haggo.

Khal Drogo odmietavo kývol rukou. „Nepotrebujem pomoc od žiadneho muža,“ povedal hrdo a prísne. Postavil sa sám, vypínal sa nad nimi všetkými. Z hrude, kde mu Ogov arakh odrezal bradavku, vytryskol čerstvý prúd krvi. Dany k nemu rýchlo priskočila. „Ja nie som muž,“ šepla, „o mňa sa môžeš oprieť.“ Drogo jej položil obrovskú ruku na plece. Preniesol na ňu trochu svojej váhy a kráčali k veľkému hlinenému chrámu. Traja pokrvní jazdci šli za nimi. Dany prikázala serovi Jorahovi a bojovníkom zo svojho khasu, aby strážili vchod a dávali pozor, nech nikto nepodpáli chrám, kým sú v ňom.

Prešli niekoľkými predsieňami do hlavnej miestnosti pod kupolou. Cez okienka pod stropom prenikalo nadol tlmené svetlo. V držiakoch na stenách dymilo pár fakieľ. Na hlinenej podlahe boli rozprestreté ovčie rúna. „Tam,“ povedala Mirri Maz Duur a ukázala na oltár z masívneho kameňa s modrými žilkami, do ktorého boli vytesané obrazy pastierov so stádami. Khal Drogo si naň ľahol. Žena hodila do ohňa v železnom koši za hrsť suchých listov a miestnosť naplnil voňavý dym. „Radšej by ste mali počkať vonku,“ povedala ostatným.

„Sme krv jeho krvi,“ vyhlásil Cohollo. „Počkáme tu.“

Qotho pristúpil k Mirri Maz Duur. „Počúvaj ma, žena Ovčieho boha. Ublížiš khalovi, a budeš trpieť presne tak isto.“ Vytiahol nôž na sťahovanie kože a ukázal na stôl.

„Neublíži mu.“ Dany cítila, že môže prostej starej žene s ploským nosom veriť, veď ju predsa zachránila z rúk násilníkov.

„Ak tu musíte byť, tak mi pomôžte,“ povedala Mirri pokrvným jazdcom. „Veľký jazdec je na mňa prisilný. Držte ho, kým mu budem vyťahovať šíp z tela.“ Pustila roztrhané šaty, čo jej padli na pás, otvorila vyrezávanú truhlicu a začala sa prehrabávať vo fľaškách a škatuľkách, nožoch a ihlách. Keď našla, čo potrebovala, odlomila naštrbený hrot, vytiahla šíp a odriekala pritom niečo v spevavom jazyku Lhazareenov. Dala zvariť víno nad oheň a vyliala ho na rany. Khal Drogo ju preklínal, ale ani sa nepohol. Priložila na ranu po šípe náplasť z mokrých listov, obviazala ju a venovala sa rane na hrudi. Natrela ju bledozelenou kašičkou a priložila odrezanú kožu na miesto. Khal zatínal zuby, zadržiaval výkrik. Kňažka vytiahla striebornú ihlu a cievku s hodvábnou niťou a pustila sa do šitia. Keď skončila, natrela kožu červenou mastičkou, zakryla ju ďalšími listami a zabalila khalovi hruď do zdrapu jahňacej kože. „Musíte odriekať modlitby, ktoré vás naučím, a nezložíte tú kožku desať dní a desať nocí,“ povedala. „Bude vás to páliť, rana vás bude svrbieť, a keď sa zahojí, ostane tam veľká jazva.“

Khal Drogo sa posadil, zacengali zvončeky. „Ja sa svojimi jazvami chválim, ovčiarka.“ Zohol ruku a zamračil sa.

„Nepite víno ani makovicový odvar,“ varovala ho. „Bude vás to bolieť, ale musíte si udržať silu, aby vaše telo mohlo bojovať proti jedovatým duchom.“

„Ja som khal,“ povedal Drogo. „Bolesti sa vysmievam a pijem, čo sa mi zachce. Cohollo, prines mi vestu.“ Muž rýchlo odbehol.

Dany sa otočila ku škaredej Lhazareenke. „Predtým som ťa počula hovoriť o pôrodných piesňach…“

„Poznám všetky tajomstvá krvavej postele, Strieborná pani, a dieťa mi nikdy nezomrelo,“ odvetila Mirri Maz Duur.

„Môj čas sa už blíži,“ povedala jej Dany. „Chcela by som, aby si bola pri mne, keď to na mňa príde, ak môžeš.“

Khal Drogo sa zasmial. „Luna môjho života, otroka nežiadaš, otrokovi rozkážeš. Urobí, čo jej povieš.“ Zoskočil z oltára. „Ideme. Kone volajú, toto miesto je na popol. Je načase vyraziť.“

Haggo vyšiel za khalom z chrámu, ale Qotho sa zdržal a škaredo zazrel na Mirri Maz Duur. „Pamätaj si, maegi, bude sa ti dariť len tak ako khalovi.“

„Ako povieš, jazdec,“ odvetila žena, keď si zbierala džbány a fľašky. „Veľ­ký pastier chráni svoje stádo.“





TYRION


Na kopci nad kráľovskou cestou postavili do tieňa bresta dlhý nahrubo otesaný stôl z borovice a prikryli ho zlatým plátnom. Tam lord Tywin večeral pri svojom šiatri s hlavnými rytiermi a banderiálnymi pánmi a jeho velikánska karmínovo-zlatá zástava na dlhočiznej žrdi im viala nad hlavami.

Tyrion dorazil neskoro, otlačený od sedla a v zlej nálade; veľmi dobre si uvedomoval, ako smiešne vyzerá, keď sa kníše hore svahom k otcovi. Celodenný pochod bol dlhý a vyčerpávajúci. V noci sa asi poriadne zotne. Padal súmrak a vo vzduchu poletovali svätojánske mušky.

Kuchári práve podávali mäso: päť pečených ciciakov s chrumkavou kožou, každý mal v rypáku iné ovocie. Z tej vône sa mu začali zbiehať slinky. „Prepáčte mi,“ začal a prisadol si na lavicu k strýkovi.

„Asi by som ti mal radšej zveriť pochovávanie mŕtvych, Tyrion,“ povedal lord Tywin. „Ak aj do bitky prídeš tak neskoro ako k stolu, skôr než sa zjavíš, bude po boji.“

„Ale, otče, určite mi môžete odložiť jedného-dvoch sedliakov,“ povedal Tyrion. „Ale nie zasa priveľa, nechcem byť nenásytný.“ Nalial si víno a sledoval, ako sluha krája prasiatko. Chrumkavá koža chrupčala pod nožom a z mäsa vytekala horúca šťava. Tyrion už dlho nič krajšie nevidel.

span class="CharOverride-9" >„Zvedovia sera Addama hlásia, že starkovská družina sa pohla na juh od Blížencov,“ oznamoval otec, keď mu na misku nakladali kúsky bravčoviny. „Pridali sa k nim vazali lorda Freya. Sú od nás tak deň cesty na sever.“

„Prosím vás, otec,“ ohradil sa Tyrion. „Pri jedle?“

„Tyrion, hádam ťa len nedesí predstava, že sa postavíš proti tomu Starkovmu chlapcovi? Tvoj brat Jaime by sa s ním porátal veľmi rád.“

„Ja sa radšej porátam s týmto prasiatkom. Robb Stark nie ja ani zďaleka taký mäkučký a nikdy tak dobre nevoňal.“

Lord Lefford, nevrlý chlap, čo mal na starosti zásoby, sa naklonil dopredu. „Dúfam, že tí vaši divosi nie sú takí zdráhaví, inak sme na nich zbytočne plytvali dobrými zbraňami.“

„Moji divosi vaše zbrane výborne využijú, pane,“ ubezpečoval ho Tyrion. Keď prišiel za Leffordom, že potrebuje zbrane a zbroj pre tristo mužov, ktorých Ulf zohnal z kopcov, Lefford sa zatváril, ako keby ho požiadal, aby vydal svoje panenské dcéry ich chúťkam.

Lord Lefford sa zamračil. „Dnes som videl toho chlpatého, toho, čo tvrdil, že potrebuje dve bojové sekery, tie ťažké čierne s dvojitým oblúkovitým ostrím.“

„Shagga rád zabíja obojručne,“ vysvetlil Tyrion, keď pred neho položili pariacu sa bravčovinu.

„Stále mal na chrbte tú svoju sekeru na drevo.“

„Shagga si myslí, že tri sekery sú ešte lepšie ako dve.“ Tyrion načrel dvoma prstami do soľničky a výdatne si posolil mäso.

Ser Kevan sa predklonil. „Rozmýšľali sme, že ťa aj s tými tvojimi divochmi dáme do prednej línie, keď pôjdeme do bitky.“

Ser Kevan len zriedka „rozmýšľal“ o niečom, čo by už predtým nepremyslel lord Tywin. Tyrion si napichol kus mäsa na dýku, a už-už ho vkladal do úst. Teraz ho znova položil. „Do prednej línie?“ zopakoval neveriacky. Buď otec objavil nečakanú dôveru v jeho schopnosti, alebo sa rozhodol raz a navždy zbaviť svojho nepodareného potomka. Tyriona sa zmocnil nepríjemný pocit, že pozná odpoveď.

„Vyzerajú dosť srdnatí,“ usúdil ser Kevan.

„Srdnatí?“ Tyrion si uvedomil, že opakuje po strýkovi ako cvičený vták. Otec ho sledoval, posudzoval, vážil každé jeho slovo. „Poviem vám teda, akí sú srdnatí. Včera v noci zapichol jeden Mesačný brat Skalnú vranu pre klobásu. Takže dnes, keď sme si rozkladali tábor, chmatli ho tri Skalné vrany a podrezali mu hrdlo. Možno dúfali, že tam nájdu tú klobásu, čertvie. Bronnovi sa poradilo zadržať Shaggu, aby tomu mŕtvemu neodfaklil vtáka, čo bolo šťastie, ale Ulf aj tak žiada odškodnenie, o tom však Conn ani Shagga nechcú ani počuť.“

„Za neposlušnosť vojakov je zodpovedný ich veliteľ,“ poznamenal otec.

Jeho brata Jaimeho muži vždy ochotne nasledovali, a ak bolo treba, zo­mreli zaňho. Tyrion nemal taký dar. Kupoval si oddanosť zlatom a poslušnosť si vynucoval vlastným menom. „Väčší chlap by im nahnal strach, to sa mi snažíte naznačiť?“

Lord Tywin sa obrátil k bratovi. „Ak synovi muži neposlúchajú jeho rozkazy, predná línia nie je preňho to pravé. Určite mu bude lepšie vzadu, kde bude strážiť vozy.“

„Len žiadne láskavosti, otče,“ povedal pobúrene Tyrion. „Ak mi nemôžete ponúknuť iné velenie, povediem prednú líniu.“

Lord Tywin si premeriaval svojho zakrpateného syna. „O velení som nič nehovoril. Veliť bude ser Gregor.“

Tyrion si odhryzol z mäsa, chvíľu ho žul a potom nahnevane vypľul. „Tuším ma prešiel hlad,“ vyhlásil a ťarbavo sa zdvihol z lavice. „Ospravedlňte ma, páni.“

Lord Tywin prikývol a prepustil ho. Tyrion sa zvrtol a kráčal preč. Cítil ich pohľady na chrbte, keď sa knísal dolu kopcom. Od stola k nemu doľahol výbuch smiechu, ale ani sa neobzrel. Bodaj by sa tými ciciakmi zadrhli.

Na kraj sa znášala tma, všetky vlajky v nej vyzerali čierne. Lannisterovský tábor sa tiahol na míle medzi riekou a kráľovskou cestou. Medzi toľ­kými mužmi, koňmi a stromami sa dalo ľahko stratiť, a Tyrion sa aj stratil. Prešiel okolo tucta veľkých šiatrov a okolo stovky ohnísk. Medzi stanmi poletovali svätojánske mušky ako bludné hviezdičky. Do nosa mu udrela vôňa cesnakovej klobásy, taká ostro lahodná, až mu zaškvŕkalo v prázdnom ža­lúdku. Kdesi v diaľke počul hlasy vyrevujúce oplzlú pesničku. Okolo neho prebehla chichotajúca sa žena, pod plášťom nahá a jej opitý prenasledovateľ sa potkýnal o korene stromov. O kúsok ďalej stáli proti sebe dvaja kopijníci na protiľahlých brehoch jarku, nacvičovali si výpady a nahé hrude sa im vlhko leskli od potu v prehlbujúcom sa šere.

Nikto naňho ani nepozrel. Nikto ho neoslovil. Nikto si ho nevšímal. Bol obklopený mužmi, ktorí prisahali vernosť Lannisterovcom, bol upro­stred dvadsaťtisícového vojska, a predsa bol sám.

Keď z tmy začul Shaggov burácavý rehot, nasledoval ho až ku Skalným vranám do ich kúta táboriska. Conn, syn Corattov, naňho zamával krígľom. „Tyrion Skrčok! Poď, sadni si k ohňu, daj si mäso so Skalnými vranami. Máme vola!“

„To vidím, Conn, syn Corratov.“ Obrovské červené telo viselo nad blčiacim ohňom, napichnuté na ražni veľkom ako menší strom. Vlastne to určite bol malý strom. Dve Skalné vrany ho otáčali, z mäsa kvapkala krv a masť. „Ďakujem vám. Zavolajte ma, keď bude upečený.“ Zdalo sa, že do bitky by to mohli ako-tak stihnúť. Pobral sa ďalej.

Každý klan mal vlastné ohnisko: Čiernouchí nejedia so Skalnými vranami, Skalné vrany nejedia s Mesačnými bratmi a nikto neje s Popálenými. V strede medzi štyrmi ohniskami stál skromný stan, ktorý Tyrion vymámil zo zásob lorda Lefforda. Našiel Bronna, ako pije víno z mecha s novými sluhami. Lord Tywin mu poslal paholka a osobného sluhu, aby sa oňho postarali, a priam naliehal, aby si zobral panoša. Sedeli okolo pahreby malého ohniska. Bolo s nimi dievča – štíhle, tmavovlasé, vyzeralo najviac na osem­násť. Tyrion si ju chvíľu obzeral, potom si v popole všimol rybie kosti. „Čo ste jedli?“

„Pstruhy, pane,“ odpovedal paholok. „Bronn ich nachytal.“

Pstruhy, pomyslel si. Prasiatka. Doparoma aj s otcom. Skrúšene stál nad kosťami a v bruchu mu škvŕkalo.

Jeho panoš, chlapec s nešťastným menom Podrick Payne, prehltol, čo mal práve na jazyku, a nepovedal nič. Bol to vzdialený bratranec sera Ilyna Payna, kráľovho kata… a bol skoro rovnako tichý, hoci jazyk mu nechýbal. Tyrion ho raz prinútil vyplaziť ho, aby si bol istý. „Jazyk teda máš,“ povedal mu vtedy. „Už sa ho len nauč používať.“

V tej chvíli však nemal trpezlivosť, aby sa pokúsil vydolovať z chlapca nejakú myšlienku; mal pocit, že mu ho zavesili na krk ako nejaký krutý žart. Tyrion zameral pozornosť na dievča. „To je ona?“ opýtal sa Bronna.

Ladne sa vystrela a pozrela naňho z výšky najmenej piatich stôp. „Veru je, pán môj, a vie aj sama rozprávať, ak dovolia.“

Naklonil hlavu nabok. „Som Tyrion z rodu Lannisterovcov. Muži ma volajú Zmok.“

„Mama mi dala meno Shae. Muži ma volajú… často.“

Bronn sa zasmial a Tyrion sa musel tiež usmiať. „Do stanu, Shae, buď taká milá.“ Nadvihol látku a podržal ju, aby mohla prejsť. V stane si kľakol a zapálil sviečku.

Život vojaka prinášal isté výhody. Keď sa niekde utáboríte, môžete si byť istí, že sa tam zjavia najrôznejšie stvory. Na konci denného pochodu poslal Tyrion Bronna, aby mu našiel šikovnú cundričku. „Chcel by som nejakú mladšiu a najkrajšiu, akú sa ti len podarí nájsť,“ poúčal ho. „Ak sa tento rok už aspoň raz umývala, budem rád. Ak nie, umy ju. Nezabudni jej povedať, kto som, a upozorni ju, čo som zač.“ Jyck to nie vždy tak vybavil. Občas, keď dievčatá zbadali, koho majú obšťastniť, išli im oči vypadnúť… Ten pohľad Tyrionovi Lannisterovi rozhodne k šťastiu nechýbal.

Zdvihol sviečku a prezeral si dievčinu. Bronn vybral dobre – bola štíhla, mala oči ako srnka, malé pevné prsia a úsmev, ktorý pôsobil chvíľu placho, chvíľu nehanebne a šibalsky. Páčila sa mu. „Mám sa vyzliecť, pán môj?“ spýtala sa.

„Ešte nie. Shae, si panna?“

„Ak chcú, pán môj,“ povedala ostýchavo.

„Chcem pravdu, dievčatko.“

„Ajaj, ale to ich bude stáť dvakrát toľko.“

Tyrion pochopil, že si budú skvelo rozumieť. „Som Lannister. Zlata mám nadostač a uvidíš, že som štedrý… ale chcem od teba viac, než čo máš me­dzi nohami, i keď ani tým nepohrdnem. Budeš so mnou v stane, budeš mi nalievať víno, smiať sa na mojich žartoch, masírovať mi ubolené nohy po celodennom pochode… a či zostaneš u mňa deň alebo rok, kým budeme spolu, nebudeš spávať s iným mužmi.“

„Platí.“ Chytila si podolok ľahkých plátenných šiat, jediným pohybom si ich pretiahla cez hlavu a odhodila nabok. Pod nimi nemala nič, len seba. „Ak nepoložia tú sviečku, pán môj, popália si prsty.“

Tyrion odložil sviečku, chytil ju za ruku a jemne pritiahol k sebe. Zohla sa a pobozkala ho. Jej ústa chutili ako med s klinčekmi a jej skúsené prsty šikovne našli šnúrky na jeho oblečení.

Keď do nej vnikol, šepkala mu slovká nehy a ľahučko sa striasla od rozkoše. Tyrion mal podozrenie, že slasť len prestiera, ale robila to tak dobre, že mu to bolo jedno. Až takú úprimnosť nežiadal.

Keď mu potom mlčky ležala v náručí, Tyrion si uvedomil, ako ju potreboval. Ju alebo nejakú inú. Už takmer rok nespal so ženou, vlastne odkedy vyrazil s bratom a kráľom Robertom do Zimovresu. Ráno alebo na ďalší deň môže byť po ňom, a radšej pôjde do hrobu s myšlienkou na Shae než na svojho otca, na Lysu Arrynovú či lady Catelyn Starkovú.

Ležala vedľa neho, na ruke cítil jej mäkké prsia. Bol to príjemný pocit. Do hlavy sa mu vkradla pieseň. Začal si pískať popod nos.

„Čo to je, pán môj?“ zamrmlala Shae.

„Nič,“ odvetil. „Len pesnička, čo som sa naučil, keď som bol malý. Spinkaj, zlatko.“

Keď zavrela oči a začala pravidelne dýchať, Tyrion spod nej opatrne vykĺzol, aby ju nezobudil. Nahý sa vykradol von, prešiel okolo panoša a zamieril za stan, aby sa vymočil.

Pod gaštanom, kúsok od miesta, kde si uviazali kone, sedel Bronn s pre­kríženými nohami. Nespal, akoby nepotreboval spánok ako ostatní, a leštil si čepeľ meča. „Kde si ju našiel?“ opýtal sa ho Tyrion, kým si uľavoval.

„Zobral som ju jednému rytierovi. Nechcel sa jej vzdať, ale zvuk tvojho mena ho prinútil zmeniť názor… to a ešte dýka na krku.“

„Úžasné,“ povedal Tyrion a otriasol posledné kvapky. „Nejasne si spomínam, že som ti hovoril nájdi mi cundru, a nie narob mi nepriateľov.“

„Tie pekné už neboli voľné,“ vysvetlil Bronn. „Ale rád ju vezmem späť, ak chceš radšej bezzubú kurvu.“

Tyrion dokríval k Bronnovi. „Môj otec by ti teraz povedal, že si drzý, a poslal by ťa za trest do baní.“

„Ešteže nie si tvoj otec,“ vyhlásil Bronn. „Videl som jednu s vredmi po celom nose, chceš tú?“

„Aby som ti zlomil srdce?“ odvrkol Tyrion. „Nechám si Shae. Nepochytil si náhodou meno toho rytiera, ktorému si ju vyfúkol? Nerád by som sa pri ňom ocitol v boji.“

Bronn sa postavil rýchlo a ladne ako mačka a obracal meč v ruke. „V boji budem vedľa teba ja, trpaslík.“

Tyrion prikývol. Nočný vzduch ho príjemne hrial na nahom tele. „Postaraj sa, aby som prežil túto bitku, a môžeš si žiadať odmenu.“

Bronn si prehodil dlhý meč z pravej ruky do ľavej a skúsil cvičný úder. „Kto by chcel zabiť niekoho, ako si ty?“

„Napríklad môj otec. Nasadil ma do prednej línie.“

„Ja by som spravil to isté. Malý muž s veľkým štítom. Lukostrelcov z teba porazí.“

„Tuším si ma celkom pobavil,“ čudoval sa Tyrion. „Asi som sa zbláznil.“

Bronn zastrčil meč do pošvy. „To určite.“

Keď sa Tyrion vrátil do stanu, Shae sa prevalila a ospalo zamrmlala: „Zobudila som sa a môj pán bol preč.“

„Môj pán je už späť.“ Šuchol sa k nej.

Skĺzla mu rukou medzi zakrpatené nohy a zistila, že je tvrdý. „Veruže je,“ šepla a začala ho hladiť.

Opýtal sa jej na muža, ktorému ju Bronn zobral, ale spomenula len niž­šieho dvorana dajakého nepodstatného veľmoža. „Takých ako on sa nemusia báť, pán môj,“ povedala dievčina a prstami mu spracovávala vtáka. „Je to len malý muž.“

„A čo som ja, prosím ťa?“ opýtal sa jej Tyrion. „Obor?“

„Veru áno,“ priadla, „môj obor Lannister.“ Potom si naňho vysadla a na chvíľu jej takmer uveril. Zaspával s úsmevom…

… a zobudil sa do tmy na hlasné trúbenie. Shae ho triasla za plece. „Pán môj,“ šepkala. „Zobudia sa, pán môj. Bojím sa.“

Oťapene sa posadil a odhodil deku. Do noci sa divo a naliehavo ozývali rohy, poháňali ich rýchlo, rýchlo, rýchlo. Počul hlasy, rinčanie kopijí, erdžanie koní, no nič z toho ešte nenaznačovalo bitku. „Otcove poľnice,“ povedal. „Nástup do boja. Myslel som si, že Starkovci sú od nás ešte deň cesty.“

Shae nechápavo krútila hlavou a vyvaľovala oči.

Tyrion sa s povzdychom zviechal na nohy, vyšiel von a zavolal na panoša. Nocou sa niesli od rieky zdrapy bledej hmly ako dlhé biele prsty. V tme sa motali ľudia a kone, priväzovali sa sedlá, nakladali vozy, hasili ohniská. Znova zatrúbili poľnice: rýchlo, rýchlo, rýchlo. Rytieri vyskakovali do se­diel, ozbrojenci si v behu pripínali opasky s mečom. Poda našiel spokojne pochrapkávať. Tyrion ho prudko štuchol nohou do rebier. „Moju zbroj,“ duril ho, „a pohni sa.“ Z hmly sa vynoril Bronn na koni a v zbroji, s otlčenou prilbou na hlave. „Nevieš, čo sa deje?“ opýtal sa ho Tyrion.

„Prepadol nás ten Starkov fagan,“ vysvetlil Bronn. „V noci sa k nám prikradol po kráľovskej ceste a jeho vojsko je teraz necelú míľu odtiaľto a stavia sa do bojovej formácie.“

Rýchlo, zvolávali poľnice, rýchlo, rýchlo, rýchlo.

„Dozri na barbarov, aby boli pripravení vyraziť.“ Tyrion sa vrátil do stanu. „Kde mám šaty?“ vyštekol na Shae. „Tam. Nie, kožené, doparoma! Hej. Prines mi čižmy.“

Kým sa obliekal, panoš mu privliekol zbroj, akú sa im tu podarilo zohnať. Tyrion vlastnil drahé plátové brnenie, majstrovsky ukuté, aby sadlo na jeho pokrivené telo. Bohužiaľ, bolo bezpečne uložené v Casterlyho skale, na rozdiel od neho. Tu si musel vystačiť so zvyškami z vozov lorda Lefforda: drôtená košeľa a krúžková kukla, nákrčník po mŕtvom rytierovi, plátové náholenníky, rukavice a špicaté železné topánky. Niektoré časti boli vy­gravírované, iné jednoduché, jedno sa nehodilo k druhému a nič sa nehodilo jemu. Kyrys bol pre väčšieho muža; na jeho nadmerne veľkú hlavu našli iba obrovskú hrncovú prilbu so stopovým trojuholníkovým bodcom navrchu.

Shae pomáhala Podovi s prackami a remienkami. „Ak skapem, tak ma oplač,“ povedal jej Tyrion.

„A to si ako overia? Veď budú mŕtvy.“

„Ja si to už zistím.“

„Bezpochyby.“ Shae mu nasadila prilbu na hlavu a Pod ju pripol k nákrč­níku. Tyrion si zapol opasok, ktorý citeľne oťažel pod váhou krátkeho meča a dýky. Medzitým mu paholok priviedol koňa, statného hnedáka, tak­tiež v ťažkej zbroji. Museli mu pomôcť do sedla, mal pocit, že váži aspoň metrák. Pod mu podal štít z masívneho hrabu s oceľovým lemom. Nako­niec mu dali bojovú sekeru. Shae o krok ustúpila a prezrela si ho. „Pán môj vyzerá hrozivo.“

„Pán môj vyzerá ako trpaslík v pozbieraných zvyškoch brnenia,“ podo­tkol trpko Tyrion, „ale ďakujem ti za milé slová. Podrick, ak sa bitka obráti proti nám, odprevaď dámu domov.“ Zakýval jej sekerou, otočil koňa a odklusal. Žalúdok mu bolestivo skrúcalo. Za ním začali sluhovia urýchlene skladať stan. Na obzore sa objavili prvé karmínové lúče vychádzajúceho slnka. Na západe bola obloha tmavofialová a posiata hviezdami. Tyrionovi napadlo, či je to posledný východ slnka, ktorý uvidí… a či sú takéto myš­lienky príznakom zbabelosti. Rozmýšľa niekedy jeho brat Jaime pred bojom o smrti?

V diaľke sa rozľahlo trúbenie vojnového rohu, hlboký trúchlivý zvuk, z ktorého mrazilo pri srdci. Barbari vysadli na svoje vycivené huculy, kliali a oplzlo žartovali. Niektorí vyzerali opití. Ako ich Tyrion viedol do boja, vychá­dzajúce slnko rozpúšťalo potrhané pásiky hmly. Tráva, ktorú kone nespásli, bola celá orosená, ako keby nejaký boh rozsypal po zemi vrece diamantov. Horskí barbari sa zoradili za ním a každý klan viedol jeho náčelník.

Vojsko lorda Tywina Lannistera sa v ranných zorách rozvinulo ako kovová ruža s lesklými tŕňmi.

Strýko povedie stred. Ser Kevan vztýčil vlajky nad kráľovskou cestou. Peší lukostrelci s tulcami na opaskoch sa rozostavili do troch dlhých línií na východ a na západ od cesty, kde nehybne stáli a napínali tetivy. Medzi nimi sa zoskupovali kopijníci do štvorcových formácií, za nimi zasa stáli zoradení ozbrojenci s kopijami, mečmi a sekerami. Tristo ťažkoodencov na koňoch obklopilo sera Kevana a jeho banderiálnych pánov Lefforda, Lyddena a Serretta aj so všetkými ich vazalmi.

Na pravom krídle bola iba kavaléria v ťažkej zbroji. Viac ako tri štvrtiny rytierov na jednej kope pôsobilo ako obrovská oceľová päsť. Velil im ser Addam Marbrand. Tyrion videl, ako vlajkonos rozvinul jeho štandardu s oranžovým horiacim stromom na dymovom pozadí. Za ňou vial fialový jednorožec sera Flementa, strakatý kanec Crakehallovcov, kohút Swyftovcov a plno ďalších znakov.

Otec zaujal postavenie na kopci, na ktorom ešte pred chvíľou spal. Okolo neho sa zhromaždila záloha – obrovský oddiel, polovica boli jazdci a polovica pešiaci, dovedna päťtisíc mužov. Lord Tywin spravidla velil zálohe; vybral si vyvýšené miesto, sledoval priebeh bojov pod sebou a posielal svoje oddiely tam, kde ich najviac potrebovali.

Aj takto z diaľky vyzeral jeho otec veľkolepo. Vojnová výzbroj Tywina Lannistera zahanbila aj pozlátené brnenie jeho syna Jaimeho. Mal plášť ušitý z mnohých vrstiev zlatohlavu, taký ťažký, že aj keď cválal, sotva sa za­vlnil, a taký veľký, že keď vysadol do sedla, zakryl ním koňovi skoro celý zadok. Na tú váhu by nestačila obyčajná spona, a tak mu ho pridŕžali dve miniatúrne levice, čo mal učupené na pleciach, akoby pripravené na skok. Samec, lev s pôsobivou hrivou, sedel lordovi Tywinovi na prilbe, reval a mával jednou lebou vo vzduchu. Všetky tri levy boli zo zlata a mali rubínové oči. Samo brnenie bolo z ťažkých oceľových plátov s tmavokarmínovým smaltovaným povrchom, sáry a rukavice vykladané zlatými ornamentmi. Terčíky boli zlaté slnká, všetky pracky pozlátené a červená oceľ taká vyleštená, že v žiare vychádzajúceho slnka blčala sťa oheň.

Tyrion už počul nepriateľove bubny. Spomenul si na Robba Starka, ako ho videl naposledy v kresle jeho otca vo Veľkej sieni Zimovresu, s vytaseným blyštiacim sa mečom v ruke. Spomenul si, ako naňho z tieňa vybehli pravlky, a zrazu ich videl znova, vrčali, chniapali, cerili naňho zuby. Priviedol chlapec do boja aj vlky? To bola nepríjemná predstava.

Severania budú po celonočnom pochode vyčerpaní. Čo si ten chlapec vlastne myslí? dumal Tyrion. Chcel ich hádam prepadnúť nepripravených, kým spali? Tak to sotva; o Tywinovi Lannisterovi si môžu hovoriť, čo chcú, ale hlúpy rozhodne nie je.

Naľavo sa formovala predná línia. Najskôr zbadal vlajku – tri čierne psy v žltom poli. Pod ňou sedel ser Gregor na najväčšom koni, akého kedy Tyrion videl. Len čo ho Bronn zbadal, poznamenal: „Vždy choď do boja za veľkým mužom.“

Tyrion naňho prísne pozrel. „A to už prečo?“

„Je to najlepší terč. Henten pritiahne pohľady všetkých lukostrelcov na bojisku.“

Tyrion sa rozosmial, a zrazu uvidel Cválajúcu horu v novom svetle. „Pri­znám sa, že takto som sa na to nikdy nedíval.“

Clegane neoplýval nádherou – mal jednoduché sivé brnenie, samý škrabanec a ryha od častého používania, bez erbu a bez ozdôb. Mečom ukazoval mužom, ako sa majú zoradiť; bol to obojručný meč, poľahky sa ním oháňal jednou rukou, ako by sa menší muž oháňal dýkou. „Ak niekto zbehne, vlastnoručne ho podrežem!“ hulákal, keď si všimol Tyriona. „Zmok! Choďte naľavo a držte rieku. Ak to zvládnete.“

Naľavo. Keby chceli Starkovci otočiť svoje krídlo, ich kone by museli vedieť chodiť po vode. Tyrion viedol svojich mužov k brehu. „Tadiaľ,“ kričal a ukazoval sekerou. „K rieke.“ Nad mútnym zeleným prúdom ešte visel bledý príkrov hmly. Bahnisté plytčiny boli zarastené tŕstím. „Táto rieka je naša. Nech sa deje, čo sa deje, držte sa pri rieke. Nespúšťajte ju z dohľadu. Medzi nás a našu rieku sa nesmie dostať ani jediný nepriateľ. Ak nám zvíria vodu, odfaklite im vtákov a hoďte ich rybám.“

Shagga držal v každej ruke sekeru. Tresol nimi o seba, až zarinčali. „Skrčok!“ hulákal. Ostatné Skalné vrany sa pridali, aj Čiernouchí a Mesační bratia. Popálení nekričali, len hrmotali mečmi a kopijami. „Skrčok! Skrčok! Skrčok!“

Tyrion otočil koňa okolo vlastnej osi, aby si obzrel bojové pole. Bol tu nerovný terén, riečne brehy samé mazľavé bahno, smerom k ceste mierne stúpanie a za cestou sa ťahala na východ kamenistá hrboľatá zem. Na svahoch rástol iba kde-tu strom, väčšina pôdy bola vyklčovaná a vysadená. Srdce mu bilo do rytmu bubnov a pod vrstvami kože a kovu ho zalieval studený pot. Sledoval, ako ser Clegane chodí hore-dolu pred nastúpenými mužmi, kričí a rozhadzuje rukami. Aj toto krídlo tvorili samí jazdci, ale kým pravé krídlo bolo ako oceľová päsť rytierov a ťažkoodencov s kopijami, prednú líniu tvoril hotový výkvet západu: lukostrelci v kožených vestách na koňoch, dav neskrotných žoldnierov, paholkovia na ťahúňoch, ozbrojení ko­sa­mi a hrdzavými mečmi po otcovi, nevycvičení chlapci z ulíc Lanniského prístavu… a Tyrion so svojimi barbarmi.

„Žrádlo pre vrany,“ zamrmlal Bronn vedľa neho – vyslovil, čo si Tyrion len myslel. Mohol iba prikývnuť. Vari otec potratil rozum? Žiadni kopijníci, primálo lukostrelcov, hŕstka rytierov, zle ozbrojení a bez brnenia, pod velením zadubeného surovca, ktorého poháňa iba vlastná zúrivosť… Ako si mohol otec myslieť, že tento výsmech vojska udrží ľavé krídlo?

Na úvahy už neostal čas. Bubny boli tak blízko, že ich rytmus sa mu zadieral pod kožu a mykalo mu rukami. Bronn vytasil meč, a zrazu stál nepriateľ rovno pred nimi, valil sa cez kopce, postupoval vojenským krokom za hradbou štítov a kopijí.

Bohovia, len sa pozrite, koľko je ich, pomyslel si Tyrion, hoci vedel, že jeho otec má v poli viac mužov. Kapitáni ich viedli na obrnených koňoch a popri nich sa viezli vlajkonosiči. Všimol si losa Hornwoodovcov, slnko Karstarkovcov, bojovú sekeru lorda Cerwyna, plátovú rukavicu Gloverovcov… a dve veže Freyovcov, modré v sivom poli. Aký si len bol otec istý, že lord Walder sa nerozhýbe! Všade videl starkovskú bielu, a ako sa vlajky na vysokých žrdiach vlnili a vzdúvali, zdalo sa, že pravlky bežia a skáču. Kde je ten chalanisko? čudoval sa Tyrion.

Zatrúbil roh. Hauuuuuuuuuuuuuuuuuúúúú, rozľahol sa hlboký hlas, mrazivý ako ľadový severák. Odpovedali mu lannisterovské poľnice, da-DA da-DA da-DAAAAAAÁÁÁ, trúfalo a vzdorovito, a predsa mal Tyrion dojem, že neznejú tak veľkolepo a znepokojujúco. Nepríjemne mu skrúcalo vnútornosti, dúfal, že nezomrie, práve keď mu bude zle.

Keď dozneli rohy, vzduch naplnilo svišťanie; sprava, kde boli pri ceste zoskupení lukostrelci, sa vzniesla záľaha šípov. Severania sa s krikom rozbehli, ale lannisterovské šípy na nich dopadali ako krupobitie, stovky šípov, tisícky, bojové pokriky sa menili na výkriky bolesti, muži sa tackali a padali. V tej chvíli sa do vzduchu vzniesla druhá várka šípov a lukostrelci sa už chystali na tretiu.

Poľnice znova zatrúbili, da-DAÁÁ da-DAÁÁ da-DÁ da-DÁ da-DAAAÁÁÁÁ. Ser Gregor zamával obrovským mečom, zahulákal rozkaz a odpovedalo mu tisíc ďalších hlasov. Tyrion popchol koňa ostrohami, pridal svoj hlas ku kakofónii a predná línia sa pohla. „Rieka!“ zvrieskol na barbarov, keď sa pohli vpred. „Nezabudnite na rieku!“ Viedol ich, keď sa pustili do cvalu, no Chella zrazu zakričala, až človeku mrzla krv v žilách, a preletela tryskom popri ňom. Shagga zavyl a hnal sa za ňou. Barbari sa vyrútili za nimi a nechali Tyriona v prachu za sebou.

Pred nimi sa sformoval polkruh nepriateľových kopijníkov ako jež s oceľovými pichliačmi za vysokými dubovými štítmi s karstarkovským slnkom. Gregor Clegane sa k nim dostal prvý na čele oddielu obrnených veteránov. Polovica koňov sa v poslednej chvíli spätila pred radmi kopijí. Ďalšie zahynuli, keď sa im do hrudí zapichli ostré hroty. Tyrion videl, ako padol tucet mužov. Cleganov žrebec sa vzopäl na zadné a zaháňal sa kopytami so železnými podkovami, keď mu krk prepichla kopija. Nepríčetné zviera sa vrhlo do šíkov. Zovšadiaľ sa naň sypali kopije, ale štítová hradba pod jeho váhou povolila. Severania ustúpili pred jeho smrteľnými kŕčmi. Kôň spadol, fŕkal krv, z posledných síl cvakal zubami, ale nezranený Clegane sa postavil, a už sa rozháňal obojručným mečom.

Shagga sa vrútil medzi štíty, skôr než sa medzera stihla uzavrieť, a ďalšie Skalné vrany mu boli v pätách. Tyrion zreval: „Popálení! Mesační bratia! Za mnou!“ No väčšina z nich už bola pred ním. Zbadal Timetta, syna Timettovho – zoskočil v plnom trysku z koňa, ktorý pod ním skapal; videl Mesačného brata napichnutého na karstarkovskej kopiji; sledoval, ako Connov kôň kopol nejakého chlapa do rebier. Zniesol sa na nich kŕdeľ šípov nevedno odkiaľ, ale padali na Starkovcov rovnako ako na Lannisterovcov, odskakovali od brnenia alebo sa zapichovali do tiel. Tyrion zdvihol štít a skryl sa za ním.

Ježko sa začínal rozpadať, severania cúvali pod silou protiútoku. Tyrion videl, ako Shagga zasiahol jedného kopijníka do hrude, keď sa ten mamľas rozbehol preč; barbarova sekera mu preťala drôtenú košeľu, koženú zbroj, svaly aj pľúca. Muž v okamihu zomrel so sekerou zaťatou v hrudníku, no Shagga cválal ďalej, sekerou v ľavej ruke rozštiepil štít, zatiaľ čo zo sekery v pravej ruke mu bezvládne viselo a nadskakovalo mŕtve telo. Konečne sa mŕtvy skĺzol dolu. Shagga tresol sekerami o seba a zreval.

No na Tyriona sa znezrady vrhli nepriatelia a jeho priestor sa zúžil na pár stôp okolo koňa. Kopijník hodil kopiju, ktorou mu mieril na hruď, ale Tyrion nastavil sekeru a kopiju odrazil. Muž cúvol, aby sa pripravil na ďalší úder, no Tyrion popchol koňa a vyrútil sa rovno naňho. Bronna obkľúčili traja nepriatelia, ale prvému, ktorý sa naňho vrhol, odsekol hlavu a druhému jedným šmahom rozťal tvár.

Zľava vyletela na Tyriona kopija a zabodla sa mu s tupým nárazom do štítu. Zvrtol sa, a už sa hnal k tomu, čo ju hodil, ale ten zdvihol štít nad hlavu. Tyrion okolo neho krúžil a trieskal mu do štítu sekerou. Odletovali z neho drevené štiepky, až severan stratil pôdu pod nohami, pošmykol sa a spadol rovno na chrbát so štítom nad sebou. Tyrion už naňho nedočiahol, a ne­mienil preto zosadať z koňa, nuž ho tam nechal, rozbehol sa za ďalším mužom a zasadil mu taký úder od chrbta, že spätný náraz pocítil v celej ruke. Mohol si na chvíľku vydýchnuť. Pribrzdil koňa a pozrel na rieku. Mal ju po pravej strane. Nevedno ako sa otočil opačným smerom.

Okolo sa prehnal Popálený, ležal nevládne na koňovi. Cez brucho mu preletela kopija a trčala mu z chrbta. Nebolo mu už pomoci, ale keď Ty­rion zbadal, že k nemu pribieha severan a chytá koňa za uzdu, vyrazil.

Protivník sa postavil proti nemu s mečom v ruke. Bol vysoký, driečny, mal na sebe dlhú drôtenú košeľu a plátové rukavice, ale prišiel o prilbu a z rany na čele mu stekala krv do očí. Tyrion mu mieril na tvár, ale dlháň jeho úder vykryl. „Zmok!“ zvrieskol. „Skap!“ Otáčal sa okolo vlastnej osi, keď ho Tyrion obchádzal na koni a snažil sa ho zasiahnuť sekerou do hlavy a do pliec. Oceľ narážala na oceľ a Tyrion si zakrátko uvedomil, že dlháň je rýchlejší a silnejší ako on. Do siedmich pekiel, kde trčí Bronn? „Skap!“ chrčal muž a divo doňho sekal. Tyrion len-len že stihol zdvihnúť štít, ktorý sa silou úderu doslova preboril. Drevo roztrieštené na kúsky mu vypadlo z ruky. „Skap!“ zahulákal šermiar, priskočil, a tak Tyriona tresol do spánku, až mu zadunelo v hlave. Keď potiahol meč po prilbe, odporne zaškrípal. Dlháň sa vyškieral… až kým ho Tyrionov kôň neuhryzol – chňapol po ňom bleskovo ako had a odhryzol mu líce. Dlháň zreval. Tyrion mu rozťal hlavu sekerou. „Ty skap,“ povedal mu a chlap skapal.

Keď vytiahol sekeru, začul krik. „Za Eddarda!“ kričal ktosi. „Za Eddarda a za Zimovres!“ Rytier sa rútil naňho a krúžil nad hlavou ostnatým palcátom. Kone sa zrazili, Tyrion nemal ani kedy otvoriť ústa a zavolať na Bronna. V pravom lakti mu vystrelila bolesť, keď ostne prerazili tenký kovový plát na kĺbe. V okamihu prišiel o sekeru. Chniapal po meči, ale palcát znova krúžil vo vzduchu a mieril mu na hlavu. Čosi nepríjemne zachrupčalo, a už padal. Nepamätal sa, kedy dopadol na zem, ale keď pozrel hore, videl nad sebou len oblohu. Prevalil sa na bok a snažil sa postaviť, ale celé telo ho bolelo a pred očami sa mu všetko mihalo. Rytier, ktorý ho zrazil, sa týčil nad ním. „Zmok Tyrion!“ zaburácal. „Si môj. Vzdávaš sa, Lannister?“

Áno, pomyslel si Tyrion, ale slová sa mu zasekli v hrdle. Voľačo zachrčal a snažil sa zviechať na kolená, hľadal nejakú zbraň. Meč, dýku, hocičo…

„Vzdávaš sa?“ Rytier sa nad ním vypínal na obrnenom koni. Muž aj kôň sa mu zdali neskutočne obrovskí. Ostnatá guľa záhaľčivo krúžila vo vzduchu. Tyrion mal ochabnuté ruky, nevedel zaostriť zrak, pošvu na meč mal prázdnu. „Vzdaj sa alebo skap,“ vyhlásil rytier a krútil palcátom stále rýchlejšie.

Tyrion sa vyštveral na nohy a vrazil hlavou koňovi do brucha. Zviera príšerne zaryčalo a vzoplo sa na zadné v snahe vykrútiť sa, zbaviť sa mučivej bolesti. Tyrionovi stekala po tvári krv aj s útrobami a kôň sa zrútil ako podťatý. Potom už len zistil, že má priezor plný blata a čosi mu drví nohu. Vyslobodil sa spod toho, hrdlo mal také stiahnuté, že ledva hovoril. „… vzdaj sa…“ podarilo sa mu zachripieť.

„Áno,“ zastonal rytier hlasom plným bolesti.

Tyrion si zoškrabal blato z prilby, aby videl. Kôň spadol na druhú stranu od neho, rovno na jazdca a privalil mu nohu. Ruku, ktorou sa rytier snažil pribrzdiť pád, mal vykrútenú v neprirodzenom uhle. „Vzdávam sa,“ zopakoval. Zdravou rukou zašmátral po opasku, vytiahol meč a hodil ho Tyrionovi k nohám. „Vzdávam sa, pane.“

Omráčený trpaslík si kľakol a zdvihol meč. Keď pohol rukou, v lakti mu bolestivo búšilo. Boj sa zjavne presunul zaňho. Na jeho strane poľa nezostal nikto, iba kopa mŕtvol. Nad nimi už krúžili krkavce a zlietali sa k hostine. Všimol si, že ser Kevan priviedol svojich mužov na pomoc prednej línii, jeho obrovský oddiel kopijníkov zatlačil severanov naspäť ku kopcom. Zápasili na svahoch, kopije narážali do ďalšej hradby zo štítov, tentoraz oválnych a obitých železnými cvokmi. Ako sa tak prizeral, vzduchom znova zasvišťali smrtonosné šípy a muži za dubovou hradbou padali. „Zdá sa, že prehrávate, pane,“ zvestoval rytierovi pod koňom. Ten nepovedal nič.

Zvrtol sa, keď sa za ním znova ozval dupot kopýt, hoci sotva dokázal zdvihnúť meč, ktorý držal, tak neznesiteľne ho bolel lakeť. Bronn pritiahol uzdu a pozrel naňho.

„Bohvieako užitočný si teda nebol,“ povedal mu Tyrion.

„Zdá sa, že si si celkom dobre poradil aj sám,“ odvetil Bronn. „Ale stratil si hrot z prilby.“

Tyrion si ohmatal vrch prilby. Hrot sa mu načisto odlomil. „Nestratil som ho. Viem celkom presne, kde je. Nevidíš niekde môjho koňa?“

Kým ho našli, znova zatrúbili poľnice a popri rieke sa rozprestrela záloha lorda Tywina. Tyrion sledoval, ako sa okolo prerútil otec, cválal bojovým poľom a nad hlavou sa mu trepotala karmínovo-zlatá zástava Lannisterovcov. Popri ňom sa hnalo päťsto rytierov, od hrotov kopijí sa im odrážalo slnko. Pod silou ich útoku sa zvyšky starkovských línií rozsypali ako sklené črepiny.

Tyrion, ktorému opuchnutý lakeť bolestivo pulzoval v brnení, sa k týmto jatkám nepridal. Spolu s Bronnom sa vybral hľadať svojich mužov. Mnohých našiel medzi mŕtvymi. Ulf, syn Umarov, ležal v kaluži hustnúcej krvi, ruku mal v lakti odťatú a okolo neho ležal tucet jeho Mesačných bratov. Shagga, prevŕtaný šípmi, klesol na zem pri strome a na kolenách mal Connovu hlavu. Tyrion si myslel, že sú obaja mŕtvi, ale keď zosadol z koňa, Shagga otvoril oči a povedal: „Zabili Conna, syna Corattovho.“ Na peknom Conovi nebolo vidieť nijaké zranenia okrem červeného fľaku na hrudi, kde ho prebodla kopija. Keď Bronn vytiahol Shaggu na nohy, zdalo sa, že barbar si až teraz všimol šípy, ktorými bol prevŕtaný. Začal ich vyťahovať jeden za druhým, nadával na diery, čo mu urobili v koženej a krúžkovej zbroji, a skučal ako pes, keď si vyberal tých pár, čo ho zasiahli do svalu. Kým takto odstraňovali šípy zo Shaggovho tela, pricválala k nim Chella, dcéra Cheykova, a ukázala im štyri uši, ktoré získala. Timetta našli s ďalšími Popálenými, ako okrádajú mŕtve telá. Z tristo barbarov, ktorí vytiahli do boja s Tyrionom Lannisterom, prežila možno polovica.

Nechal živých, aby sa postarali o mŕtvych, poslal Bronna za zajatým rytie­rom a sám sa vybral pohľadať otca. Lord Tywin sedel pri rieke, popíjal víno z pohára vykladaného drahými kameňmi a panoš mu rozopínal kyrys. „Pekné víťazstvo,“ poznamenal Kevan, keď zbadal Tyriona. „Tvoji barbari bojovali udatne.“

Otec naňho uprel bledozelené oči so zlatými škvrnkami, také chladné, až Tyriona zamrazilo. „Prekvapilo vás to, otče?“ spýtal sa. „Narušili sme vám plány? Mali nás všetkých pozabíjať, však?“

Lord Tywin s bezvýraznou tvárou dopil víno. „Nezvládnuteľných mužov dávam na ľavé krídlo, áno. Predpokladal som, že nevydržia. Robb Stark je zelenáč, človek očakáva, že bude skôr odvážny ako múdry. Dúfal som, že keď uvidí, ako sa ľavé krídlo rozpadá, mohol by sa vrhnúť do vytvorenej medzery, celý dychtivý, že nás prevalcuje. Kým by bol takto zaujatý, kopijníci sera Kevana by ho prepadli zboku, zatlačili by ho do rieky, a ja by som priviedol zálohu.“

„A povedali ste si, že najlepšie bude postaviť ma do stredu tohto masakra, a ani slovkom nenaznačiť, aké máte plány.“

„Predstieraná porážka nie je taká presvedčivá,“ tvrdil otec, „a ja nemám vo zvyku prezrádzať plány niekomu, kto sa spolčuje so žoldniermi a divochmi.“

„Mrzí ma, že vám moji barbari pokazili zábavu.“ Tyrion si stiahol plátovú rukavicu, pustil ju na zem a strhol sa, keď mu bolesť vystrelila do celej ruky.

„Ukázalo sa, že Starkov fagan je opatrnejší, než by som očakával od takého holobriadka,“ pripustil lord Tywin, „ale víťazstvo je víťazstvo. Vidím, že si zranený.“

Tyrion mal celú pravú ruku zakrvavenú. „Milé, že ste si to všimli, otče,“ precedil cez zuby. „Smiem vás poprosiť, aby ste poslali po svojich majstrov? Ak by vám teda nespravilo radosť mať za syna jednorukého trpaslíka…“

Skôr než otec stihol odpovedať, obzrel sa na naliehavý výkrik: „Lord Tywin!“ Tywin Lannister sa postavil a ser Addam Marbrand už zoskakoval z koňa. Zvieraťu sa rinula z papule krvavá pena. Ser Addam, vysoký muž s bronzovými vlasmi po plecia, vo vyleštenom bronzovom brnení s čiernym horiacim stromom svojho rodu, vyrytým na prsiach, pokľakol na jedno koleno. „Pane, zajali sme pár veliteľov. Lorda Cerwyna, sera Wylisa Manderlyho, Harriona Karstarka, štyroch Freyovcov. Lord Hornwood je mŕtvy, a obávam sa, že Roose Bolton nám unikol.“

„A čo to chlapčisko?“ opýtal sa lord Tywin.

Ser Addam zaváhal. „Mladý Stark s nimi nebol, pane. Vraj pri Blížencoch prešiel na druhý breh aj s veľkou časťou jazdy a ponáhľa sa do Riavokrutu.“

Zelenáč, spomenul si Tyrion, človek očakáva, že bude skôr odvážny ako múdry. Zasmial by sa, keby ho to tak nebolelo.





CATELYN


Celý les šepkal.

Na zurčiacom potôčiku, čo si razil cestu skalnatým údolím, sa mi­hotal mesačný svit. Bojové kone pod stromami tichučko odfrkovali a prešľapovali vo vlhkých vrstvách opadaného lístia a nervózni muži žartovali stíšenými hlasmi. Občas začula cinkot kopijí, slabý kovový štrkot drôtenej košele, ale aj tie zvuky boli akési tlmené.

„Už to čochvíľa príde, pani,“ povedal Hallis Mollen. Vyžiadal si čestné právo ochraňovať ju v nastávajúcej bitke – bolo to jeho právo zimovreského kapitána stráží a Robb mu to neodmietol. Mala okolo seba tridsať mužov, ktorí ju mali brániť, aby sa jej nič nestalo, a odviesť ju bezpečne do Zimovresu, keby sa bitka zvrtla proti nim. Robb jej chcel dať päťdesiatich, Catelyn zas tvrdila, že jej postačia desiati, veď v boji sa mu zíde každý muž. Dohodli sa teda na tridsiatich, ale ani jeden s tým nebol spokojný.

„Keď to má prísť, tak to príde,“ povedala Catelyn. Vedela, že keď to príde, bude to znamenať smrť. Možno Halovu… možno jej alebo Robbovu. Nikto nebol v bezpečí. Nikto si nebol istý životom. Catelyn neprekážalo čakanie, načúvala šepotu lesa a jemnej melódii potôčika, tešila sa z teplého vánku vo vlasoch.

Čakanie pre ňu nebolo nič nové. Vždy musela čakať na svojich mužov. „Vyzeraj ma, káčatko,“ povedal jej otec, zakaždým keď odchádzal na kráľovský dvor, na trh či do bitky. A ona ho vyzerala, trpezlivo stála na cimburí Riavokrutu a pod ňou tiekli vody Červeného bodca a Bublavej. Nie vždy prišiel vtedy, keď sľúbil, občas uplynulo niekoľko dní a Catelyn hliadkovala, vykúkala pomedzi zuby cimburia a cez strieľne, až kým nezazrela lorda Hostera klusať na hnedom valachovi popri rieke k prístavisku. „Vyzerala si ma?“ spýtal sa, keď sa zohol, aby ju objal. „Vyzerala, káčatko moje?“

Aj Brandon Stark ju poprosil, aby čakala. „Nebudem dlho, pani moja,“ prisahal. „Len čo sa vrátim, vezmeme sa.“ No keď ten deň konečne prišiel, stál vedľa nej v septe jeho brat Eddard.

Ned nezostal pri novomanželke ani dva týždne, a už sa aj on hnal do vojny s prísľubmi na perách. Aspoňže jej zanechal viac ako sľuby, nechal jej syna. Deväť mesiacov dorástlo a zasa ustúpilo a v Riavokrute sa narodil Robb, zatiaľ čo jeho otec stále bojoval na juhu. Porodila ho v krvi a bolestiach, a ani nevedela, či ho Ned niekedy uvidí. Jej syna. Aký bol maličký…

A teraz čakala na Robba… na Robba a na Jaimeho Lannistera, pozláteného rytiera, o ktorom sa hovorilo, že nikdy čakať nevedel. „Kráľovrah je nepokojný a ľahko sa rozčúli,“ povedal jej strýko Brynden Robbovi. A ich životy a nádeje na víťazstvo vkladal práve do tejto skutočnosti.

Ak sa Robb bál, nedal to na sebe poznať. Catelyn sledovala, ako sa jej syn prechádza medzi mužmi, jedného poklepal po pleci, s ďalším zažartoval, tretiemu pomohol upokojiť vyplašeného koňa. Brnenie mu pri pohybe zľahka cinkalo. Iba hlavu mal odhalenú. Catelyn sa dívala, ako mu vetrík rozvieva gaštanové vlasy, presne také, aké mala sama, a čudovala sa, kedy jej syn tak vyrástol. Má pätnásť a je vysoký skoro ako ona.

Nech len ďalej rastie, prosila bohov. Nech má šestnásť, dvadsať, päťdesiat. Nech je vysoký ako jeho otec a nech drží v náručí vlastného syna. Prosím, prosím, prosím. Keď sa teraz dívala na toho vysokého mládenca s prvým páperím na brade a s pravlkom pri nohe, videla znova drobučké novorodeniatko, ktoré jej v Riavokrute priložili na prsia – ach, ako to bolo dávno!

Bola teplá noc, ale pri pomyslení na Riavokrut ju striaslo. Kde sú? uvažovala. Žeby sa strýko pomýlil? Všetko záviselo od toho, čo im povedal. Robb dal Čiernej Rybe tristo vybraných mužov, aby šli pred nimi a mapovali trasu. „Jaime nič netuší,“ povedal ser Brynden, keď sa vrátili. „Dal by som za to ruku do ohňa. Nedoletel k nemu ani jediný vták, o to sa moji lukostrelci postarali. Narazili sme na pár jeho zvedov, ale tí, čo nás videli, mu už nič neohlásia. Mal vyslať viacerých. Nič netuší.“

„Aké veľké má vojsko?“ opýtal sa jej syn.

„Dvanásťtisíc pešiakov, rozmiestnených okolo hradu v troch samostatných táboroch a oddelených riekami,“ odvetil strýko s lišiackym úsmevom, ktorý si tak dobre pamätala. „Riavokrut sa inak obliehať ani nedá, a práve to ich zničí. Dve či tri tisícky jazdcov.“

„Kráľovrah má prevahu troch na jedného,“ poznamenal Galbart Glover.

„To je pravda,“ pripustil ser Brynden, „no jedno serovi Jaimemu chýba.“

„A to?“ chcel vedieť Robb.

„Trpezlivosť.“

Odkedy vyrazili z Blížencov, ich družina sa rozrástla. Keď prechádzali okolo prameňa Modrého bodca, pripojil sa k nim Jason Mallister z Morskej pevnosti so svojimi oddielmi, a ako klusali ďalej na juh, pridávali sa ďalší: potulní rytieri, menší veľmoži a bojovníci bez pána, ktorí utiekli na sever po tom, ako vojsko jej brata Edmura rozprášili pod hradbami Riavokrutu. Cválali s vetrom opreteky, aby sa sem dostali, skôr ako sa Jaime Lannister dozvie, že sa blížia, a tá chvíľa bola už skoro tu.

Catelyn sa prizerala, ako jej syn vysadá do sedla. Olyvar Frey mu držal koňa; bol to syn lorda Waldera, o dva roky starší od Robba, ale o desať rokov menej vyspelý a úzkostlivejší. Pripol Robbovi štít a podal mu prilbu. Keď si do nej schoval tvár, ktorú tak milovala, sedel zrazu na veľkom sivkovi driečny mladý rytier, a nie jej syn. Pod stromami, kam neprenikol mesačný svit, bola tma. Keď k nej Robb obrátil hlavu, videla iba čierňavu za jeho priezorom. „Mama, musím sa prejsť pred vojakmi,“ povedal jej. „Otec hovorí, že muži, ktorých mám viesť do bitky, by ma mali vidieť.“

„Choď,“ povedala. „Nech ťa vidia.“

„Dodá im to odvahu,“ zdôraznil Robb.

A kto dodá odvahu mne? napadlo jej, no nechala si to pre seba a iba sa naňho usmiala. Robb zvrtol koňa a odchádzal aj so Sivým vetrom po boku. Za ním sa sformovala jeho bojová stráž. Keď prinútil Catelyn, aby prijala svojich ochrancov, trvala na tom, že aj on musí mať stráž, a banderiálni páni s ňou súhlasili. Synovia mnohých z nich sa dohadovali, kto bude mať tú česť ísť s Mladým vlkom, ako ho začali volať medzi sebou. V Robbovom tridsaťčlennom sprievode bol Torrhen Karstark s bratom Eddardom, Patrek Mallister, Malý Jon Umber, Daryn Hornwood, Theon Greyjoy, až päť mladých mužov z početného freyovského potomstva, a napokon starší páni ako ser Wendel Manderly a Robin Flint. Nechýbala dokonca ani žena – Dacey Mormontová, najstaršia dcéra lady Maegy a dedička Medvedieho ostrova, dievčina vysoká šesť stôp, samá ruka, samá noha, ktorej dali do ruky palcát vo veku, keď dievčatá zvyčajne dostávajú bábiky. Niektorí veľ­moži preto frflali, ale Catelyn ich ponosy nepočúvala. „Teraz nejde o česť vašich rodov,“ pripomínala im. „Teraz sa máte postarať, aby to môj syn v zdraví prežil.“

A keď sme už pri tom, pomyslela si, budú tridsiati stačiť? Bude stačiť šesťtisíc?

Kdesi v diaľke ostro zaškriekal vták a Catelyn zovrela srdce ľadová ruka. Odpovedal mu druhý vták, tretí, štvrtý. Dobre poznala tie hlasy zo Zimo­vresu – snežné strakoše. Občas ich človek mohol zazrieť uprostred zimy, keď bol boží háj zasnežený a tichý. Boli to severské vtáky.

Už prichádzajú, pomyslela si Catelyn.

„Prichádzajú, pani,“ hlesol Hal Mollen. Nikdy nezabudol oznámiť úplne očividné skutočnosti. „Bohovia s nami a zlé preč.“

Prikývla a les okolo nich stíchol. V tom tichu ich počula, boli ešte ďaleko, no blížili sa; ozýval sa dupot mnohých kopýt, štrngot mečov, kopijí a brnenia, mumraj ľudských hlasov, kde-tu zaznel smiech či nadávka.

Akoby tie chvíle trvali nekonečne dlho. Zvuky boli stále hlasnejšie. Začula ďalší smiech, hlasný rozkaz, špľachot, ako prechádzali cez potôčik. Konské odfrknutie. Ktosi zahrešil. A vtom ho zbadala… síce len na okamih medzi konármi, keď sa pozerala dolu do údolia, no predsa vedela, že je to on. Ani takto z diaľky si sera Jaimeho Lannistera nebolo možné s nikým pomýliť. Mesačný svit mu postriebril brnenie a zlaté vlasy a jeho karmínový plášť vyzeral čierny. Nemal na hlave prilbu.

Zjavil sa, a vzápätí zmizol, jeho postriebrené brnenie sa znova schovalo pod korunami stromov. Za ním šli ďalší, dlhé zástupy rytierov, vazalov a žoldnierov, tri štvrtiny lannisterovskej jazdy.

„Určite neobsedí v stane, kým jeho tesári stavajú obliehacie veže,“ uisťoval ich ser Brynden. „Už trikrát sa vybral so svojimi rytiermi prenasledovať nájazdníkov alebo prepadnúť nejakú vzdorovitú opevnenú osadu.“

Robb prikyvoval a študoval mapu, čo mu nakreslil jej strýko. „Prepadneme ho tu,“ ukazoval. „Niekoľko sto mužov, nie viac. Tullyovské bandériá. Keď sa za vami pustí, budeme vás už čakať…“ posunul prst o kúsok doľava, „tuto.“

Tuto bol úkryt v tichu noci, v mesačnom svite a tieňoch, s kobercom lístia pod nohami, kde sa husto zarastené hrebene mierne zvažovali k rieke a húština na svahoch redla.

Tuto bol kôň s jej synom, ktorý sa na ňu naposledy obzrel a zdvihol meč na pozdrav.

Tuto sa ozvalo trúbenie Maeginho vojnového rohu, dlhý hlboký zvuk, čo sa niesol údolím od východu a oznamoval im, že poslední Jaimeho vojaci vošli do pasce.

Sivý vietor zavrátil hlavu a zavyl.

Ten zvuk akoby prenikol Catelyn skrz-naskrz, až ju striaslo. Bol to hrôzostrašný, desivý tón, a predsa znel melodicky. Na okamih ju premkla ľútosť s Lannisterovcami tam dolu. Takto znie smrť, pomyslela si.

HAAuuuuuuuuuuuuuuuuuuuúúú ozvala sa odpoveď z ďalšieho hrebeňa, keď Veľký Jon zatrúbil na rohu. Z východu a zo západu mu odpovedali mallisterovské a freyovské poľnice. Zo severu, kde sa údolie zužovalo a zatáčalo ako zohnutý lakeť, pridalo sa hlboké trúbenie vojnových rohov lorda Karstarka, trúchlivé hlasy do chóru. V potoku pod ňou pokrikovali muži a erdžali kone.

Šepkajúci les náhle vydýchol, keď Robbovi lukostrelci poschovávaní v korunách stromov vypustili šípy a nocou sa rozľahol krik mužov a ryk koní. Jazdci všade okolo nej zdvihli kopije, hlina a lístie, čo zakrývali neľútostné hroty, opadali a zaleskla sa ostrá oceľ. „Za Zimovres!“ začula Robbov výkrik a vo vzduchu znovu zasvišťali šípy. Pustil sa do klusu a viedol svojich mužov dolu svahom.

Catelyn sedela nehybne na koni, obklopená svojou strážou, a čakala ako vždy – ako keď čakala na Brandona, na Neda, na otca. Stála na hrebeni a stromy jej takmer úplne zakrývali výhľad na to, čo sa odohrávalo dolu. Prešla minúta, dve, štyri, a zrazu akoby aj so svojimi ochrancami v hore osamela. Ostatní sa stratili v zeleni pod nimi.

No len čo sa zahľadela ponad údolie na svah oproti, zbadala, ako sa jazdci Veľkého Jona vynárajú z tmy pod stromami. Pohybovali sa v nekonečnom zástupe, a keď sa vynorili z hory, na kratučký okamih zazrela iba odraz mesačného svitu na hrotoch ich kopijí, ako keby sa dolu svahom hnalo tisíc strieborných bludičiek.

Žmurkla, a boli to opäť iba muži rútiaci sa nadol v ústrety zabíjaniu či vlastnej smrti.

Nemohla tvrdiť, že by videla bitku. No počula ju a v údolí sa všetko ozývalo. Prasknutie zlomenej kopije, rinčanie skrížených mečov, výkriky: „Za Lannisterovcov!“ a „Za Zimovres!“ a „Za Tullyovcov! Za Riavokrut a Tullyovcov!“ Keď si uvedomila, že aj tak nič neuvidí, zatvorila oči a počú­vala. Akoby sa ocitla rovno uprostred boja. Počula dupot kopýt, špľachot okovaných čižiem v plytkej vode, nárazy mečov do drevených štítov, škripot ocele o oceľ, hvízdanie šípov, dunenie bubnov, vydesené híkanie tisícky koní. Muži hrešili, prosili o milosť a dostali ju (alebo aj nie) a prežili (alebo zomreli). Úbočia kopcov sa čudne zahrávali so zvukmi. Raz začula Robbov hlas tak jasne, ako keby stál rovno pri nej, ako volá: „Ku mne! Ku mne!“ A počula aj, ako pravlk vrčí, cvaká tesákmi a trhá, počula vystrašené výkriky bolesti, ľudské aj konské. Bol tam naozaj len jeden vlk? Ťažko povedať.

Postupne zvuky utíchali, až bolo nakoniec počuť iba vlka. Na východe sa objavili ranné zore a Sivý vietor znova zavyl.

Robb sa k nej vrátil na inom koni, na strakatom valachovi, a nie na sivom žrebcovi, na ktorom odišiel do údolia. Vlčia hlava na jeho štíte bola rozťatá napoly, v dreve sa ťahali hlboké zárezy, ale zdalo sa, že Robb nie je zranený. Až keď prišiel bližšie, Catelyn si všimla, že na plátovej rukavici a na rukáve varkoča má krv. „Si zranený,“ povedala.

Robb zdvihol ruku, pokrčil a vystrel prsty. „Nie,“ odvetil. „To je asi… Torrhenova krv alebo…“ Zavrtel hlavou. „Neviem.“

Hore svahom šiel za ním zástup špinavých vyškerených mužov v preliačenom brnení, ktorých viedli Theon a Veľký Jon. A so sebou ťahali sera Jaimeho Lannistera. Hodili ho na zem k nohám jej koňa. „Kráľovrah,“ oznámil Hal, čo bolo očividné.

Lannister zdvihol hlavu. „Lady Starková,“ povedal, kľačiac na kolenách. Po líci mu stekala krv z rany na hlave, ale bledý slnečný svit mu znova pozlátil vlasy. „Odovzdal by som vám svoj meč, ale zdá sa, že som ho kamsi zapatrošil.“

„Nechcem váš meč, pane,“ povedala mu. „Dajte mi môjho otca a brata Edmura. Vráťte mi moje dcéry. Vráťte mi manžela.“

„Obávam sa, že aj tých som zapatrošil.“

„Aká škoda,“ vyriekla chladným hlasom Catelyn.

„Robb, zabi ho,“ nástojil Theon Greyjoy. „Zotni mu hlavu.“

„Nie,“ zahriakol ho Robb a stiahol si zakrvavenú rukavicu. „Má pre nás väč­šiu cenu živý ako mŕtvy. A otec nikdy neholdoval zabíjaniu zajatcov po bitke.“

„Múdry muž,“ ozval sa Jaime Lannister, „a úctyhodný.“

„Odveďte ho a nasaďte mu okovy!“ prikázala Catelyn.

„Spravte, čo rozkázala matka,“ zavelil Robb, „a nech ho stráži silná stráž. Lord Karstark bude chcieť napichnúť jeho hlavu na kôl.“

„To teda hej,“ súhlasil Veľký Jon a kývol na mužov. Odviedli Lannistera, aby ho ošetrili a spútali.

„Prečo by mal lord Karstark chcieť jeho hlavu?“

Robb sa zahľadel do hory rovnako hĺbavo, ako to robieval Ned. „On… ich zabil…“

„Synov lorda Karstarka,“ vysvetlil Galbart Glover.

„Oboch,“ dodal Robb. „Torrhena aj Eddarda. A aj Darryna Hornwooda.“

„Odvahu Lannisterovi nemožno uprieť,“ povedal Glover. „Keď videl, že prehral, zhromaždil svojich vazalov a prebojoval si cestu cez údolie v nádeji, že nájde lorda Robba a zabije ho. A skoro sa mu to podarilo.“

„Zapatrošil svoj meč do hrdla Eddarda Karstarka, ale ešte predtým odťal Torrhenovi ruku a Darynovi Hornwoodovi rozsekol hlavu,“ povedal Robb. „Celý čas kričal, že chce mňa. Keby sa ho nepokúšali zastaviť…“

„… tak by som teraz namiesto lorda Karstarka smútila ja,“ dokončila zaňho Catelyn. „Robb, tvoji muži urobili presne to, čo podľa prísahy mali urobiť. Zomreli pri ochrane svojho lénneho pána. Smúť za nimi. Ucti si ich odvahu. Ale nie teraz. Teraz nie je čas na žiaľ. Možno si odťal hadovi hlavu, ale tri štvrtiny jeho tela sa ešte stále zvíjajú okolo hradu môjho otca. Vyhrali sme bitku, no nie vojnu.“

„Ale akú bitku!“ nadchýnal sa Theon Greyjoy. „Pani, také víťazstvo ríša nezažila od Horiaceho poľa. Prisahám, že Lannnisterovci prišli o desať mužov na každého nášho padlého. Zajali sme takmer sto rytierov a zo tucet banderiálov. Lorda Westerlinga, lorda Baneforta, sera Gartha Greenfielda, lorda Estrena, sera Tytosa Braxa, Mallora z Dornu… a troch Lannisterovcov okrem Jaimeho – synovcov lorda Tywina, dvoch synov jeho sestry a jedného syna jeho mŕtveho brata…“

„A lord Tywin?“ skočila mu do reči Catelyn. „Nezajali ste náhodou aj lorda Tywina, Theon?“

„Nie,“ odvetil zarazene Greyjoy.

„Kým nezajmete jeho, vojna sa ešte ani zďaleka neskončila.“

Robb zdvihol hlavu a odhodil si vlasy z očí. „Mama má pravdu. Ešte nás čaká Riavokrut.“





DAENERYS


Okolo khala Droga pomaly krúžili muchy, ich bzukot bolo sotva počuť, no aj tak naháňali Dany hrôzu.

Slnko stálo vysoko na oblohe a nemilosrdne pálilo. Od kamenistých úpätí nízkych kopcov stúpali vlny tepla. Medzi Daninými naliatymi prsami stekal pramienok potu. Jediným zvukom bol pravidelný klapot kopýt, rytmické cinkanie zvončekov v Drogových vlasoch a vzdialené hlasy za nimi.

Dany pozorovala muchy.

Boli obrovské ako včely, tučné, fialkasté, lesklé. Dothrakovia ich nazývali muchy-pijavice. Žili v močarinách a stojatých vodách, cicali krv ľuďom aj koňom a kládli vajíčka do mŕtvych a zomierajúcich. Drogo ich neznášal. Vždy keď sa k nemu nejaká priblížila, vystrelil rýchlo ruku ako útočiaci had a chytil ju do hrsti. Nikdy neminul. Chvíľu ju držal v hrsti a počúval jej splašený bzukot. Potom silno stisol päsť a keď ju roztvoril, ostal mu len červený fľak na dlani.

Teraz jedna liezla po zadku jeho plnokrvníka a ten zlostne švihol chvos­tom, aby ju odohnal. Ďalšie krúžili stále bližšie a bližšie okolo Droga. Khal nereagoval. Upieral oči na hnedé kopce v diaľke a uzdu pridŕžal len tak navoľno. Ranu pod maľovanou vestou mu zakrývali figové listy a stvrdnuté modré blato. To mu pripravili bylinkárky. Obklad od Mirri Maz Duur ho pálil a svrbel, strhol si ho už pred šiestimi dňami a preklínal ju pritom, že je maegi. Obklad z blata bol upokojujúcejší a bylinkárky mu pripravili aj makovicový odvar. Posledné tri dni sa ním doslova nalieval, a ak práve nepil makovicový odvar, dával si kvasené kobylie mlieko alebo korenené pivo.

No jedla sa takmer nedotkol a v noci sa prehadzoval a vzdychal. Dany si všimla, akú má vpadnutú tvár. Rhaego v jej bruchu bol nepokojný, kopal ako kôň, ale ani to už Droga nezaujímalo ako kedysi. Každé ráno, keď sa prebral z nepokojného spánku, zbadala mu na tvári nové vrásky bolesti. A teraz to ticho. Začínala sa báť. Odkedy nadránom vyrazili, neprehovoril ani slovo. Keď mu niečo povedala, iba čosi zahundral a od poludnia ani to.

Jedna mucha-pijavica si sadla na khalovo holé plece. Druhá zakrúžila, sadla mu na krk a liezla k ústam. Khal Drogo sa knísal v sedle, zvončeky cinkali a jeho žrebec rovnomerne kráčal vpred.

Dany popchla kobylku a podišla bližšie k nemu. „Pane,“ oslovila ho potichu. „Drogo. Moje slnko a hviezdy.“

Zdalo sa, že ju nepočuje. Mucha-pijavica mu vyliezla po ovisnutých fúzoch a usadila sa mu na líci v ryhe vedľa nosa. Dany zhíkla: „Drogo.“ Nešikovne sa načiahla a chytila ho za plece.

Khal Drogo sa zaknísal v sedle, pomaly sa nakláňal, až sťažka dopadol na zem. Muchy sa na chvíľočku rozpŕchli, ale hneď nad ním opäť krúžili a znova si naňho sadali.

„Nie!“ zvolala Dany a zastavila koňa. Tentoraz nedbala ani na brucho, zoskočila zo sedla a utekala k nemu.

Tráva pod ním bola hnedá a suchá. Drogo vykríkol od bolesti, keď si k nemu Dany kľakla. Trhane dychčal a upieral na ňu neprítomný pohľad. „Môj kôň,“ vzdychol. Dany mu odohnala muchy z hrude a jednu roz­pučila, ako to kedysi robieval on. Jeho pokožka jej pod prstami priam horela.

Khalovi pokrvní jazdci boli hneď za nimi. Počula, ako Haggo vykríkol a pustili sa do cvalu. Cohollo zoskočil z koňa. „Krv mojej krvi!“ zvolal a kľakol si. Ostatní dvaja zostali v sedle.

„Nie,“ chrčal khal Drogo a zvíjal sa Dany v náručí. „Musím ísť. Na koni. Nie.“

„Spadol z koňa,“ povedal Haggo a pozeral sa dolu. Tváril sa ľahostajne, ale hlas mal skľúčený.

„To nehovor,“ napomenula ho Dany. „Dnes sme už prešli veľký kus cesty. Utáboríme sa tu.“

„Tu?“ Haggo sa poobzeral. Krajina bola hnedá, vyschnutá, nehostinná. „Tu niet miesta na táborisko.“

„Žena nám nebude hovoriť, kedy máme zastaviť,“ ozval sa Qotho, „ani khaleesi nie.“

„Utáboríme sa,“ zopakovala Dany. „Haggo, povedz im, že khal Drogo prikázal, aby sme tu zastavili. Keby sa niekto pýtal prečo, povedz im, že nadišiel môj čas a nevládzem ísť ďalej. Cohollo, priveď otrokov, treba okamžite postaviť khalov stan. Qotho…“

„Vy mi nerozkazujete, khaleesi,“ odvrkol Qotho.

„Nájdi Mirri Maz Duur,“ požiadala ho. Kňažka šla určite medzi ostatnými z Ovčieho národa v dlhej kolóne otrokov. „Priveď ju sem aj s tou jej truhlicou.“

Qotho na ňu upieral kamenný pohľad. „Tú maegi?“ Odpľul si. „To nespravím.“

„Ale áno,“ trvala na svojom Dany, „lebo keď sa Drogo preberie, dozvie sa, prečo si ma neposlúchol.“

Qotho zúrivo zvrtol koňa a nahnevane odcválal… ale Dany vedela, že sa vráti s Mirri Maz Duur, aj keď sa mu to vôbec nepozdávalo. Otroci po­stavili khalov stan pod previsom čiernej skaly, ktorého tieň poskytoval akú-takú úľavu od páľavy popoludňajšieho slnka. No aj tak bolo pod plachtovinou dusno, keď jej Irri a Doreah pomohli priviesť Droga dovnút­ra. Na zemi ležali hrubé vzorované koberce a v kútoch boli pohádzané vankúše. Eroeh, plaché dievča, ktoré Dany zachránila pred hlinenými hradbami Ovčieho národa, pripravilo ohrievadlo. Zložili Droga na pletenú rohož. „Nie,“ zamrmlal v spoločnom jazyku. „Nie, nie.“ Nič viac nepovedal, asi nevládal.

Doreah mu rozopla opasok z medailónov, vyzliekla vestu aj nohavice a Jhiqui si mu kľakla k nohám a rozväzovala mu jazdecké sandále. Irri chcela nechať vchod do stanu odhrnutý, aby tam prúdil čerstvý vzduch, ale Dany bola proti. Nechcela, aby niekto Droga videl takého slabého a v bezvedomí. Keď prišiel jej khas, postavila ich pred stan na stráž. „Nikto nevstúpi bez môjho dovolenia,“ povedala Jhogovi. „Nikto.“

Eroeh zhrozene vyvaľovala oči na ležiaceho Droga. „Zomiera,“ hlesla.

Dany jej vylepila zaucho. „Khal nemôže zomrieť. Je otcom žrebca, ktorý si osedlá svet. Nikdy mu neostrihali vlasy. Stále nosí zvonce, čo mu dal jeho otec.“

„Khaleesi,“ ozvala sa Jhiqui, „spadol z koňa.“

Dany sa roztriasla, oči jej zrazu zaliali slzy; odvrátila tvár. Spadol z koňa! Tak to bolo, videla to na vlastné oči, aj jeho pokrvní jazdci to videli, a určite aj slúžky a muži z jej khasu. A koľkí ešte? Nemohli to udržať v tajnosti a Dany vedela, čo to znamená. Khal, ktorý sa neudrží v sedle, nemôže vládnuť, a Drogo predsa spadol z koňa.

„Musíme ho okúpať,“ prikázala tvrdohlavo. Nesmie podľahnúť zúfalstvu. „Irri, nech okamžite prinesú vaňu. Doreah, Eroeh, zožeňte vodu, studenú, lebo khal úplne horí.“ Bol ako požiar v ľudskej koži.

Otroci priniesli ťažkú medenú vaňu a postavili ju do kúta stanu. Keď Doreah doniesla prvý džbán vody, Dany namočila pás látky a priložila ju Drogovi na čelo, na rozpálenú pokožku. Jeho oči na ňu pozreli, ale nevidel ju. Keď otvoril ústa, nevyšli z nich slová, len vzdych. „Kde je Mirri Maz Duur?“ chcela vedieť, pre strach strácala trpezlivosť.

„Qotho ju nájde,“ povedala Irri.

Slúžky naplnili vaňu vlažnou vodou, čo páchla sírou, naliali do nej niekoľ­ko džbánov horkého oleja a zopár hrstí rozdrvených mätových listov. Kým chystali kúpeľ, Dany si nešikovne kľakla k manželovi, brucho už mala obrovské. Nervóznymi prstami mu rozpletala vrkoč ako v tú noc, keď sa jej po prvý raz zmocnil pod hviezdami. Opatrne mu vypletala jeden zvonec za druhým. Keď sa uzdraví, bude ich chcieť naspäť, hovorila si v duchu.

span class="CharOverride-9" >Aggo strčil hlavu do vchodu a dovnútra zavial čerstvý vzduch. „Khaleesi,“ povedal, „je tu Andal a pýta sa, či môže vojsť.“

„Andalom“ nazývali Dothrakovia sera Joraha. „Áno,“ odvetila a ťarbavo sa postavila, „pošlite ho dnu.“ Rytierovi verila. Ak niekto vie, čo robiť, tak iba on.

Ser Jorah Mormont vošiel do stanu a chvíľku počkal, kým si jeho oči privykli na prítmie. V tejto južanskej spare nosil voľné nohavice zo strakatého pieskového hodvábu a otvorené jazdecké sandále, zašnurované až po kolená. Meč v pošve mal zavesený na pletenom opasku z konského vlásia. Holú hruď pod vybielenou vestou mal opálenú dočervena. „Po celom khalasare sa šíria reči,“ povedal. „Khal Drogo vraj spadol z koňa.“

„Pomôžte mu,“ prosila ho Dany. „Pre lásku, ktorú ku mne vraj cítite, pomôžte mu.“

Rytier si k nej kľakol. Zahľadel sa na Droga a potom na Dany. „Pošlite slúžky preč.“

Dany ich poslala preč mávnutím ruky, hrdlo mala stiahnuté od strachu. Irri vyhnala dievčatá zo stanu.

Keď osameli, ser Jorah vytiahol dýku. Šikovne a tak jemne, ako by nikto od takého chlapiska nečakal, začal zoškrabovať čierne listy a stvrdnuté blato z Drogovej hrude. Blato úplne zaschlo, bolo tvrdé ako hradby Ovčieho národa a takisto ľahko sa drvilo. Ser Jorah ho odlúpil nožom, vypáčil kúsky prilepené na svale, odlepil jeden list na druhým. Z rany stúpal nepríjemný sladkastý puch, Dany z neho napínalo. Listy boli obalené zaschnutou krvou a hnisom. Drogova hruď bola jedna čierna veľká rana.

„Nie,“ šepla Dany a po lícach sa jej kotúľali slzy ako hrachy. „Nie, prosím, bohovia, vyslyšte ma, toto nie.“

Khal Drogo sa metal, bojoval s neviditeľným nepriateľom. Z otvorenej rany mu pomaly vytekala hustá čierna krv.

„Váš khal je už vlastne mŕtvy, princezná.“

„Nie, nesmie zomrieť, nesmie, veď je to len škrabnutie.“ Dany zobrala veľ­kú mozoľnatú ruku do svojich malých dlaní a tuho ju stískala. „Nedovolím, aby zomrel…“

Ser Jorah sa trpko zasmial. „Khaleesi či kráľovná, toto nie je vo vašej moci. Šetrite si slzy, dieťa. Plačte preňho zajtra alebo o rok. Teraz niet času na žiaľ. Musíme ísť, a rýchlo, skôr než zomrie.“

Dany nechápala. „Ísť? A kam?“

„Podľa mňa do Asshája. Leží na juhu, na konci známeho sveta, ale vraj je to skvelý prístav. Zoženieme tam loď, čo nás odvezie naspäť do Pentosu. Bude to náročná cesta, verte mi. Dôverujete svojmu khasu! Pôjdu s nami!“

„Khal Drogo im rozkázal, aby sa postarali o moju bezpečnosť,“ odvetila neisto Dany, „ale ak zomrie…“ Chytila sa za brucho. „Nerozumiem tomu. Prečo by sme mali utiecť? Som predsa khaleesi. Nosím pod srdcom Drogovho následníka. Bude khal ako Drogo…“

Ser Jorah sa zamračil. „Princezná, vypočujte ma. Dothrakovia nebudú nasledovať dojča. Skláňali sa pred Drogovou silou, len pred ňou. Keď bude po ňom, pobijú sa o jeho miesto Jhago, Pono a ďalší koovia, tento khalasar sa pohltí sám. Víťaz nebude chcieť žiadnych rivalov. Chlapca vám odtrhnú od pŕs, len čo sa narodí. Hodia ho psom…“

Dany si objala brucho. „Ale prečo?“ nariekala. „Prečo by zabíjali novorodenca?“

„Je to Drogov syn a babice povedali, že je to žrebec, čo si osedlá svet. Tak vraví proroctvo. Radšej ho zabiť, kým je malý, ako riskovať jeho zúrivosť, keď dospeje.“

Dieťa v nej kopalo, ako keby rozumelo. Dany si spomenula, čo jej hovoril Viserys, čo spravili Samozvancovi psi s Rhaegarovými deťmi. Jeho syn bol ešte maličký, a predsa ho odtrhli matke od pŕs a rozbili mu hlavu o stenu. Tak to robia muži. „Nesmú ublížiť môjmu synovi!“ vykríkla. „Rozkážem svojmu khasu, aby ma ochraňoval, a Drogovi pokrvní jazdci…“

Ser Jorah ju držal za plecia. „Pokrvný jazdec zomiera spolu s khalom. To dobre viete, dieťa. Odvedú vás do Vaes Dothraku k babiciam, to je posledné, čo mu dlhujú v tomto živote… a potom pôjdu za Drogom do nočnej zeme.“

Dany sa nechcela vrátiť do Vaes Dothraku a stráviť zvyšok života medzi tými hroznými starenami, no uvedomovala si, že rytier má pravdu. Drogo bol viac než len jej slnkom a hviezdami, bol jej ochranný štít. „Neopustím ho,“ povedala zaťato, zúfalo. Znova ho chytila za ruku. „Neopustím.“

Od vchodu sa ozvali zvuky. Dany obrátila hlavu. Vošla Mirri Maz Duur v hlbokom úklone. Po toľkých dňoch pochodu za khalasarom krívala, vyzerala unavená, na krvácajúcich nohách mala pľuzgiere a pod očami tmavé kruhy. Za ňou vošli Qotho a Haggo, niesli jej truhlicu. Keď zbadali ranu na Drogovej hrudi, truhlica vykĺzla Haggovi z prstov a tresla na zem a Qotho tak zahrešil, až sa vzduch zavlnil.

Mirri Maz Duur sa zadívala na Droga s nehybnou tvárou. „Rana hnisá.“

„To je tvoja práca, maegi,“ útočil hneď Qotho. Haggo vrazil Mirri päsťou do tváre, a keď spadla, začal do nej kopať.

„Prestaňte!“ skríkla Dany.

Qotho odtiahol Hagga a povedal: „Kopance sú pre maegi príliš milosrdné. Zoberme ju von. Priklincujeme ju k zemi, nech si na nej každý zajazdí. A keď budú všetci chlapi hotoví, aj psom padne na úžitok. Lasice jej vytrhajú vnútornosti a vrany sa pohostia na jej očiach. Muchy z rieky jej nakladú vajíčka do lona a budú cicať hnis z jej odporných pŕs…“ Zaťal pevné, tvrdé prsty do kňažkinho mäkkého ramena a vytiahol ju na nohy.

„Nie,“ zopakovala Dany, „neopovážte sa jej ublížiť.“

Qotho vyceril krivé hnedé zuby v hrôzostrašnom posmešnom úškrne. „Nie? Ty mi hovoríš nie? Radšej sa modli, aby sme nepriklincovali aj teba s tou tvojou maegi. Ty za to môžeš takisto ako ona.“

Ser Jorah sa postavil medzi nich a povytiahol meč z pošvy. „Dávaj si pozor na jazyk, pokrvný jazdec. Princezná je ešte stále tvoja khaleesi.“

„Iba kým žije krv mojej krvi,“ povedal Qotho rytierovi. „Keď zomrie, nie je nič.“

Dany cítila, ako jej zviera žalúdok. „Aj keď som ešte nebola khaleesi, kolovala mi v žilách dračia krv. Ser Jorah, zavolajte môj khas.“

„Nie,“ povedal Qotho. „Pôjdeme. Tentoraz… khaleesi.“ Zamračený Haggo vyšiel za ním zo stanu.

„Ten s vami veru nemá dobré úmysly, princezná,“ poznamenal Mormont. „Dothrakovia veria, že muž a jeho pokrvní jazdci žijú jeden život, a Qotho vidí, že ten jeho sa končí. Mŕtvy muž sa už nemá čoho báť.“

„Ešte nikto nezomrel,“ povedala Dany. „Ser Jorah, možno budem potrebovať váš meč. Choďte si radšej navliecť brnenie.“ Neodvážila sa priznať ani sama sebe, aká je vystrašená.

Rytier sa uklonil. „Ako rozkážete.“ Vyšiel zo stanu.

Dany sa obrátila k Mirri Maz Duur. Tá sa na ňu pozerala ostražitými očami. „Znovu ste ma zachránili.“

„A teraz musíš zachrániť ty jeho,“ povedala Dany. „Prosím…“

„Otroka neprosíte,“ odvrkla Mirri, „otrokovi rozkážete.“ Podišla k Dro­govi na rohoži, ktorého spaľovala horúčka, a dlho si prezerala jeho ranu. „Proste či rozkazujte, je to jedno. Jemu už žiadny liečiteľ nepomôže.“ Khal mal zatvorené oči. Otvorila mu jedno oko. „Tíšil si bolesť makovicovým odvarom.“

„Áno,“ pripustila Dany.

„Pripravila som mu obklad z ohnivníka a nepŕhlivky a zabalila som ho do jahňacej kože.“

„Hovoril, že to páli. Strhol si ho. Bylinkárky mu spravili nový obklad, vlhký a chladivý.“

„Áno, pálilo to. Oheň má obrovskú liečivú moc, to vedia aj vaši nezaras­tení muži.“

„Sprav mu ďalší obklad,“ prosila Dany. „Tentoraz sa postarám, aby si ho nechal.“

„Na to je už neskoro, pani,“ povedala Mirri. „Teraz mu už môžem iba uľahčiť temnú cestu, čo ho čaká, aby sa bez bolesti dostal do nočnej zeme. Do rána bude po ňom.“

Jej slová sa zabodli do Dany ako dýka. Čo komu urobila, že sú k nej bohovia takí krutí? Konečne našla bezpečné miesto, konečne zakúsila lásku a nádej. Konečne bola na ceste domov. A teraz má o to všetko prísť… „Nie,“ prosila. „Zachráň ho, a ja ti dám slobodu, prisahám. Určite poznáš nejaké čary… nejaké kúzla, nejaké…“

Mirri Maz Duur si sadla na päty a zahľadela sa na Dany očami čiernymi ako noc. „Je jedno kúzlo.“ Hovorila potichučky, sotva šepkala. „Ale je náročné, pani, a temné. Niektorí by povedali, že smrť je čistejšia. Naučila som sa ho v Assháji a draho som za to zaplatila. Učil ma krvavý čarodej z Tieňozeme.“

Dany premkol chlad. „Tak ty si naozaj maegi…“

„Myslíte?“ Mirri Maz Duur sa usmiala. „Teraz môže vášho jazdca zachrániť už iba maegi, spanilá pani.“

„Nejestvuje žiadny iný spôsob?“

„Žiadny.“

Khal Drogo roztrasene vzdychol.

„Tak to sprav!“ vyhŕkla Dany. Nesmie sa báť, veď má v sebe dračiu krv. „Zachráň ho.“

„Ale nebude to zadarmo,“ varovala ju kňažka.

„Dám ti zlato, kone, čo len chceš.“

„Tu nejde o zlato ani o kone. Toto je krvavá mágia, pani. Iba smrťou možno zaplatiť za život.“

„Smrťou?“ Dany si objala plecia rukami a pohojdávala sa na pätách. „Mojou smrťou?“ Bola rozhodnutá, že preňho zomrie, ak bude treba. V žilách jej predsa koluje dračia krv, nebude sa báť. Jej brat Rhaegar tiež zo­mrel pre ženu, ktorú miloval.

„Nie,“ ubezpečila ju Mirri Maz Duur. „Nie vašou, khaleesi.“

Dany sa striasla od úľavy. „Sprav to.“

Maegi vážne prikývla. „Ako rozkážete, pustím sa do toho. Zavolajte svojich sluhov.“

Khal Drogo sa chabo bránil, keď ho Rakharo a Quaro kládli do vane. „Nie,“ mrmlal, „nie. Musím ísť.“ Keď ho vložili do vody, akoby sa z neho vytratila všetka sila.

„Priveďte jeho koňa!“ prikázala Mirri Maz Duur, a tak ho priviedli. Jhogo vstúpil s veľkým gaštanovým žrebcom do stanu. Keď zviera zacítilo pach smrti, zaerdžalo, spätilo sa, prevracalo oči. Traja muži ho museli upokojovať.

„Čo chceš robiť?“ opýtala sa jej Dany.

„Potrebujeme krv,“ odvetila Mirri. „Tak sa to robí.“

Jhogo cúvol s rukou na arakhu. Mal len šestnásť, bol tenký ako prútik, nebojácny, večne vysmiaty a nad hornou perou mu vyhúkli prvé nesmelé fúziky. Hodil sa pred ňou na kolená. „Khaleesi, to nesmiete robiť. Dovoľte mi zabiť maegi.“

„Zabi ju a zabiješ svojho khala,“ povedala Dany.

„Toto je krvavá mágia,“ namietol. „To je zakázané.“

„Ja som khaleesi, a hovorím, že to nie je zakázané. Vo Vaes Dothraku zabil khal Drogo žrebca, a ja som zjedla jeho srdce, aby som dodala nášmu synovi odvahu a silu. Toto je to isté. To isté.“

Kôň kopal a staval sa na zadné, keď ho Rakharo, Quaro a Aggo ťahali k vani, kde ležal khal, akoby už bol mŕtvy, a z rany mu do vody vytekala krv a hnis. Mirri Maz Duur spievala v jazyku, ktorý Dany nepoznala, a v ruke sa jej zjavil nôž. Dany si vôbec nevšimla, odkiaľ ho vzala. Vyzeral starý, z tepaného červeného bronzu, čepeľ mala tvar listu a bola pokrytá starými znakmi. Maegi ním podrezala koňovi hrdlo rovno pod jeho vznešenou hlavou; kôň híkal a triasol sa, ako z neho crčal červený prúd krvi. Bol by sa zrútil, ale muži z khasu ho držali na nohách. „Sila koňa, vstúp do jazdca,“ spievala Mirri a krv sa vírila vo vode okolo Droga. „Sila zvieraťa, vstúp do človeka.“

Vystrašený Jhogo zápasil s váhou žrebca, bál sa dotýkať mŕtveho mäsa, no bál sa ho aj pustiť. Veď je to len kôň, pomyslela si Dany. Ak môže vykúpiť Drogov život smrťou koňa, zaplatí hoci aj tisícnásobne.

Keď pustili koňa na zem, voda vo vani bola úplne červená a z Droga vytŕčala iba tvár. Mŕtve telo nemala Mirri ako využiť. „Spáľte ho,“ povedala im Dany. Vedela, že to robia takto. Keď zomrie muž, zabijú jeho koňa a položia ho pod neho na pohrebnú hranicu, aby ho odniesol do nočnej zeme. Muži z jej khasu vytiahli mrcinu zo stanu. Všade bola krv. Ešte aj plachtovina bola pofŕkaná krvou a koberce na zemi mokré a čierne.

Zapálili uhlie v ohrievadlách. Mirri Maz Duur hodila na uhlíky červený prášok. Dym od neho korenisto voňal, dokonca celkom príjemne, ale Eroeh s plačom utiekla a Dany pochytil strach. Ale už zašla priďaleko, nebolo cesty späť. Poslala slúžky preč. „Choďte s nimi, strieborná pani,“ povedala jej Mirri Maz Duur.

„Zostanem tu,“ povedala Dany. „Tento muž si ma zobral pod hviezdami a dal mi dieťa. Neopustím ho.“

„Musíte. Keď začnem spievať, nikto nesmie vstupovať do stanu. Moja pieseň prebudí staré temné sily. Dnes v noci tu budú tancovať mŕtvi. Nikto živý sa na nich nesmie pozrieť.“

Dany bezmocne sklonila hlavu. „Nikto sem nevojde.“ Sklonila sa nad vaňu, nad Droga v krvavom kúpeli, a pobozkala ho na čelo. „Priveďte mi ho naspäť,“ šepla kňažke a odišla.

Vonku sa slnko skláňalo k obzoru a obloha sa sfarbila dočervena. Khalasar sa utáboril. Kam len oko dovidelo, stáli stany a ležali rohože. Dul horúci vietor. Jhogo a Aggo kopali jamu, v ktorej spália mŕtveho žrebca. Zišiel sa tam dav a prebodával Dany tvrdými čiernymi očami v tvárach podobných tepaným medeným maskám. Všimla si sera Joraha Mormonta v koženej a krúžkovej zbroji, na širokom holom čele sa mu perlil pot. Pretlačil sa pomedzi Dothrakov k Dany. Keď zbadal červené stopy, čo zanechávali jej topánky, smrteľne zbledol. „Čo ste to spravili, spochabili ste sa?“

„Musím ho zachrániť.“

„Mohli sme utiecť,“ povedal. „Odviedol by som vás bezpečne do Asshája, princezná. Nebolo treba…“

„Naozaj som vaša princezná?“ spýtala sa ho.

„Viete, že áno, nech nás bohovia ochraňujú oboch.“

„Tak mi pomôžte.“

Ser Jorah zvraštil tvár. „Keby som len vedel ako.“

Hlas Mirri Maz Duur prešiel do vysokého kvílivého náreku a Dany prebehli po chrbte zimomriavky. Zopár Dothrakov začalo brblať a ustupovať. Stan bol zvnútra ožiarený plameňmi z ohrievadiel. Za zakrvavenou plachtovinou videla pohybujúce sa tiene.

Mirri Maz Duur tancovala, no nie sama.

Dany zbadala na dothrackých tvárach hrôzu. „Toto nedovolím!“ vybuchol Qotho.

Vôbec si nevšimla, kedy sa pokrvný jazdec vrátil. Bol s ním Haggo a Cohollo. Priviedli nezarasteného muža, eunucha, ktorý vedel liečiť nožom, ihlou a ohňom.

„Ale dovolíš!“ odvrkla Dany.

„Maegi,“ zavrčal Haggo. A starý Cohollo – ten Cohollo, ktorý zviazal svoj život s khalovým v deň, keď sa Drogo narodil, Cohollo, ktorý bol k nej vždy taký milý – ten Cohollo jej napľul do tváre.

„Skapeš, maegi,“ vyhrážal sa Qotho, „ale najskôr skape tá druhá.“ Vytia­hol arakh, a už mieril k stanu.

„Nie,“ vykríkla Dany, „to nesmieš.“ Chytila ho za plece, ale odsotil ju. Spadla na kolená a rukami si chránila brucho a dieťa v ňom. „Zastavte ho,“ rozkázala svojmu khasu. „Zabite ho.“

Rakharo a Quaro stáli pri vchode do stanu. Quaro urobil krok dopredu, načiahol sa po rukoväť biča, ale Qotho sa zvrtol ladne ako tanečník a zdvihol zakrivený arakh. Zasiahol Quara pod pazuchou a lesklá ostrá čepeľ sa zahryzla do koženej vesty, do pokožky pod ňou, do svalu a rebra. Mladý jazdec vzdychol, zatackal sa dozadu a vystrekla z neho krv.

Qotho vytrhol arakh. „Pán koní!“ zvolal Jorah Mormont. „Skús to so mnou.“ Vytasil dlhý meč.

Qotho sa zvrtol a zahrešil. Arakh sa mihal takou rýchlosťou, že Quarova krv z neho odfrkovala ako mrholenie v horúcom vetre. Dlhý meč ho zachytil len stopu od tváre sera Joraha, chvíľu sa tam chvel a Qotho zúrivo zavyl. Rytier mal na sebe krúžkovú zbroj s plátovými rukavicami a sárami a okolo krku ťažký nákrčník, ale nenapadlo mu nasadiť si prilbu.

Qotho uhol dozadu, krútil arakhom nad hlavou v žiarivom víre, a keď sa naňho rytier vrhol, zajagal sa ako blesk z jasného neba. Ser Jorah sa kryl, ako len vládal, ale Qotho útočil tak rýchlo, až sa Dany zdalo, že má štyri arakhy a aspoň toľko rúk. Počula škripot meča na drôtenej košeli, zbadala odskakujúce iskry, keď zahnutá čepeľ skĺzla po plátovej rukavici. Zrazu sa Mormont potkýnal dozadu a Qotho sa vrhal do útoku. Rytierovi sa z ľavého líca pustila krv, na stehne mal zbroj rozťatú a kríval. Qotho kričal a dráždil ho, nadával mu do zbabelcov, mäkkýšov, eunuchov v železných šatách. „Teraz skapeš!“ zaprisahával sa a červeným súmrakom sa mihal jeho arakh. Danin syn v bruchu splašene kopal. Zahnutá čepeľ sa skĺzla po rovnej a zaborila sa rytierovi do stehna, presne tam, kde mal rozťatú zbroj.

Mormont zachrčal a zatackal sa. Dany prudko pichlo v bruchu a po steh­nách jej stiekol hotový príval. Qotho víťazoslávne zvrieskol, ale jeho arakh narazil na kosť a na kratučký okamih sa zasekol.

A to stačilo. Ser Jorah švihol svojím dlhým mečom celou silou, čo v sebe našiel, preťal sval a kosť a Qothovo predlaktie zrazu viselo len na tenučkom pásiku kože a šľachy. Potom rytier zaútočil na Dothrakovo ucho tak prudko, že Qothova tvár priam vybuchla.

Dothrakovia kričali, Mirri Maz Duur v stane neľudsky kvílila, zomierajúci Quaro prosil o vodu. Dany vykríkla, aby jej niekto pomohol, ale nikto ju nepočul. Rakharo bojoval s Haggom, arakh sa blýskal proti arakhu, až Jhogo zapráskal bičom, akoby zahrmelo, a bič sa omotal Haggovi okolo hrdla. Jhogo ním mykol, pokrvný jazdec sa zatackal dozadu, stratil rovnováhu aj šabľu a spadol. Rakharo priskočil, zavyl a zaťal oboma rukami arakhom Haggovi do hlavy. Červený rozochvený hrot sa mu zabodol medzi oči. Nie­kto hodil kameň a Dany zbadala, že jej z rozrazeného pleca tečie krv. „Nie,“ plakala, „nie, prosím, prestaňte, je to privysoká cena, privysoká.“ Začali lietať kamene. Chcela sa odplaziť k stanu, ale Cohollo ju chytil. Zdrapil ju za vlasy, zaklonil jej hlavu a na hrdle pocítila chladný dotyk noža. „Moje dieťa!“ kričala, a možno ju bohovia vypočuli, pretože v tej chvíli bol Co­hollo mŕtvy. Aggov šíp ho trafil pod pazuchu a prepichol mu pľúca a srdce.

Keď Dany nakoniec pozbierala sily a zdvihla hlavu, videla, ako sa dav rozchádza, ako sa Dothrakovia v tichosti vracajú do stanov a k rohožiam. Niektorí sedlali kone a odchádzali. Slnko zapadlo. V khalasare sa rozhoreli ohne, mohutné oranžové plamene zlostne praskali a chrlili iskry k oblohe. Chcela sa postaviť, ale zachvátila ju mučivá bolesť, čo ju zovrela ako obria päsť. Vyrazila jej dych, lapala po vzduchu. Hlas Mirri Maz Duur znel ako pohrebná pieseň. V stane vírili tiene.

Pod pásom ju chytila čiasi ruka, a zrazu ju ser Jorah zdvíhal zo zeme. Tvár mal zalepenú od krvi a Dany videla, že mu chýba polovica ucha. Prehla sa mu v rukách, keď ju znova chytil kŕč, a počula, ako rytier volá na jej slúžky, aby mu pomohli. Vari sa všetky tak boja? Poznala odpoveď. Znova ju omráčila bolesť a Dany potlačila výkrik. Mala pocit, ako keby jej syn držal v každej ruke nôž, ako keby ju rezal zvnútra, aby sa dostal von. „Doreah, doparoma s tebou!“ burácal ser Jorah. „Už aj poď sem! Priveď pôrodné baby.“

„Neprídu. Hovoria, že je prekliata.“

„Prídu, inak budú o hlavu kratšie.“

Doreah fňukala. „Odišli, pane.“

„Tá maegi,“ ozval sa ktosi. Žeby Aggo? „Zoberte ju k maegi.“

Nie, chcela povedať Dany, nie, k nej nie, to nesmiete, ale keď otvorila ústa, uniklo z nich len zmučené kvílenie a na tele jej vyrazil pot. Čo je s nimi, vari to nevidia? V stane tancovali tiene, krúžili okolo ohniska a krvavého kúpeľa, vrhali tmavé siluety na plachtovinu a niektoré ani nevyzerali ľudsky. Zazrela tieň obrovského vlka a ďalší, čo vyzeral ako človek v plameňoch.

„Ovčiarka pozná tajomstvá pôrodu,“ povedala Irri. „Hovorila to, počula som ju.“

„Áno,“ súhlasila Doreah, „aj ja som to počula.“

Nie, skríkla Dany, alebo si to len pomyslela, lebo z úst jej nevyšiel ani len šepot. Niesli ju. Otvorila oči a pozrela na prázdnu, čiernu, bezútešnú oblohu bez hviezd. Prosím vás, nie. Hlas Mirri Maz Duur sa ozýval hlasnejšie, až naplnil celý svet. Tie tiene! kričala. Tí tanečníci!

Ser Jorah ju vniesol do stanu.





ARYA


Vôňa horúceho chleba, čo sa šírila z obchodov na Múkovej ulici, bola sladšia ako všetky voňavky sveta. Arya sa zhlboka nadýchla a podišla bližšie k holubovi. Bol pekne vypasený, strakatý a horlivo ďobal do kôrky, čo spadla medzi dve mačacie hlavy, ale keď naňho dopadol Aryin tieň, vzlietol.

Vzduchom zasvišťal Aryin drevený meč, zasiahol holuba dve stopy nad zemou a ten sa zrútil na zem v spŕške hnedého peria. V okamihu bola pri ňom a zdrapila trepotajúceho sa vtáka za krídlo. Chytila ho za krk a vykrútila ho, až zaprašťala kosť.

V porovnaní s chytaním mačiek bolo chytanie holubov ľahké.

Nejaký okoloidúci septon na ňu fľochol. „Tu sa vždy nájdu holuby,“ vysvetlila mu Arya, keď sa oprašovala a zdvíhala drevený meč zo zeme. „Chodia na kôrky.“ Rýchlo pridal do kroku.

Priviazala si holuba k opasku a pustila sa dolu ulicou. Nejaký chlap tlačil vozík s koláčmi a šíril vôkol seba lahodnú vôňu čučoriedok, citrónov a marhúľ. Zaškvŕkalo jej v bruchu. „Dáte mi jeden?“ počula vlastný hlas. „Citrónový alebo… alebo hocijaký.“

Chlap si ju premeral. Zjavne sa mu nepáčilo, čo vidí. „Tri medenáky.“

Arya si pobúchala dreveným mečom zboku po topánke. „Vymením za tučného holuba,“ povedala.

„Bodaj by Iní vzali tvojho holuba,“ odvrkol chlap.

Koláčiky boli ešte teplé z pece. Z tých vôní sa jej zbiehali slinky, ale nemala tri medenáky… ani jeden jediný. Pozrela na chlapíka a spomenula si, čo jej Syrio hovoril, ako má správne pozerať. Muž bol územčistý, trochu bruchatý, a pri chô­dzi akoby zakášal na ľavú nohu. Práve dumala nad tým, že keby mu uchmatla koláč, nikdy by ju nechytil, no práve vtedy povedal: „Daj preč tie špinavé paprče! Zlaté plášte už vedia, ako sa postarať o takéto zlodejské krysy, veru hej.“

Arya sa ostražito obzrela. Na začiatku uličky stáli dvaja mestskí strážnici. Plášte im viseli takmer po zem, ťažká vlna bola sýtozlatá, krúžkovú zbroj, čižmy a rukavice mali čierne. Jednému visel na boku dlhý meč, druhý mal železný obušok. Arya vrhla posledný túžobný pohľad na koláčiky a vzala nohy na plecia. Zlaté plášte si ju nijako zvlášť nevšímali, ale už len pri pohľade na ne jej zvieralo žalúdok. Arya sa držala čo najďalej od hradu, no aj z diaľky videla rozkladajúce sa hlavy na hradbách. Nad každou hlavou krúžili ako muchy krákajúce kŕdle vrán. V Blchavej diere sa povrávalo, že zlaté plášte sa pridali k Lannisterovcom, ich veliteľa povýšili na lorda a dostal nejaké zeme pri Trojzubci a miesto v kráľovskej rade.

Počula aj iné veci, hrôzostrašné chýry, ktoré vôbec nedávali zmysel. Vraj jej otec zabil kráľa Roberta a jeho potom zabil lord Renly. Ďalší trvali na tom, že to Renly zabil kráľa v opileckej súrodeneckej šarvátke. Prečo inak by utekal pod rúškom noci ako obyčajný zlodej? Ďalej sa dopočula, že kráľa zabil diviak na poľovačke alebo že zomrel, keď jedol toho diviaka, lebo sa tak napchával, že pri stole praskol. Nie, kráľ zomrel pri stole, tvrdili ďalší, ale len preto, že ho Pavúk Varys otrávil. Nie, otrávila ho kráľovná. Nie, nie, zomrel na syfilis. Nie, zadrhol sa kosťou z ryby.

V jednom sa všetky verzie zhodovali – kráľ Robert je mŕtvy. Zvony v sied­mich vežiach Veľkého Baelorovho septu vyzváňali celý deň a celú noc, ich bronzový zármutok sa rozliehal mestom. Takto vyzváňajú, iba keď zomrie kráľ, vysvetlil Aryi garbiarov chlapec.

Chcela sa len vrátiť domov, ale odísť z Kráľovho prístavu vôbec nebolo také jednoduché, ako si predstavovala. Všetci hovorili o vojne a na hradbách sa hmýrili zlaté plášte ako blchy na… no, napríklad na nej. Spávala v Blcha­vej diere, na strechách a v stajniach, hocikde, kde sa dalo zložiť na noc, a veľ­mi rýchlo zistila, že túto štvrť pomenovali naozaj výstižne.

Každý deň, odkedy utiekla z Červenej bašty, obišla všetkých sedem mestských brán. Dračia brána, Levia brána a Stará brána boli zavreté a zamknuté. Blatná brána a Brána bohov boli otvorené, ale len pre tých, čo prichádzali do mesta, von stráže nikoho nepustili. Tí, ktorým dovolili odísť, vychádzali Kráľovou bránou alebo Železnou, ale tam strážili lannisterovskí vojaci v karmínových plášťoch a v prilbách s levom. Keď ich Arya špehovala zo strechy jednej krčmy pri Kráľovej bráne, videla, ako prehľadávajú vozy a koče, nútia jazdcov, aby otvorili sedlové kapsy, a každého pešieho vypočúvajú.

Občas uvažovala, že prepláva rieku, ale Čierna voda bola hlboká a prudká a všetci tvrdili, že sú v nej zradné prúdy. Nemala čím zaplatiť prievozníkovi, nemala si za čo kúpiť cestu loďou.

Otec ju vždy učil, že nesmie kradnúť, ale bolo stále ťažšie na to pamätať. Ak sa jej nepodarí čo najskôr zmiznúť, bude to musieť skúsiť aj napriek zlatým plášťom. Odkedy sa naučila zrážať vtáky dreveným mečom, nebola až taká hladná, ale bála sa, že jej z toľkých holubov bude zle. Zopár ich zjedla surových, až kým nenašla Blchavú dieru.

V Diere boli na uliciach vývarovne, kde bublal v kotloch guláš už celé roky a polovica vtáka sa tam dala vymeniť za krajec včerajšieho chleba a „misku váry“, dokonca vám druhú polovicu opiekli nad ohňom, ak ste si ju sami ošklbali. Arya by dala celý majetok za pohár mlieka a citrónový koláčik, ale ani guláš nebol najhorší. Väčšinou v ňom našla jačmeň, kúsky mrkvy, cibule a repy, občas dokonca jablko, čo plávalo navrchu, lesklé od mastnoty. Väčšinou sa snažila nerozmýšľať o mäse. Raz dostala kus ryby.

Nepríjemné bolo iba to, že vývarovne bývali vždy plné, a aj keď hltala čo najrýchlejšie, cítila, ako ju ľudia pozorujú. Niektorí civeli na jej topánky či plášť a bolo jej jasné, čo im behá po rozume. Ďalší akoby jej prenikali pohľadom pod šaty, pri tých nevedela, čo si myslia, a bála sa ich ešte väčšmi. Párkrát ju už prenasledovali a naháňali v uličkách, ale zatiaľ ju nikto nechytil.

Strieborný náramok – dúfala, že ho predá – jej ukradli hneď v prvú noc aj s uzlíkom slušnejších šiat, obrali ju o ne, kým spala vo vypálenom dome v Svinskej uličke. Nechali jej len plášť, do ktorého bola zababušená, cvičný drevený meč… a Ihlu. Na Ihle ležala, inak by jej ju boli tiež zobrali, bola cennejšia než všetko ostatné dokopy. Odvtedy chodila Arya s plášťom prehodeným cez pravú ruku, aby ukryla meč na boku. Drevený meč nosila v ľavej ruke, aby ho každý videl a aby odplašila zlodejov, no vo vývarovniach sa objavovali aj chlapi, ktorí by sa nezľakli, ani keby mala bojovú sekeru. Dokázali jej zahnať chuť na holuba a obschnutý chlieb. Neraz išla radšej spať s prázdnym bruchom, než aby znášala ich pohľady.

Keď sa jej podarí dostať z mesta, bude zbierať lesné bobule alebo si natrhá jablká a čerešne v sadoch. Nejaké videla popri kráľovskej ceste, keď šli sem na juh. A v lese môže vyhrabávať korienky či dokonca chytať králiky. V meste mohla naháňať nanajvýš mačky, potkany a vychrtnuté psy. Vo vývarovniach by vraj za vrh šteniat zaplatili pár medenákov, ale na to nechcela ani pomyslieť.

Za Múčnou ulicou bolo bludisko krivolakých uličiek a križovatiek. Arya sa predierala davom, aby sa dostala čo najďalej od zlatých plášťov. Naučila sa, že najrozumnejšie je držať sa v strede cesty. Občas musela odskakovať pred vozmi a koňmi, ale aspoň ich videla. Ak človek chodil popri domoch, ľudia po ňom chniapali. V niektorých uličkách sa tomu nedalo vyhnúť, budovy stáli tak tesne pri sebe, že sa skoro dotýkali.

Okolo prebehol hlúčik výskajúcich detí, čo sa hnali za obručou. Arya sa na ne roztrpčene pozerala a spomínala, ako sa s obručou hrávali s Branom, Jonom a ich bračekom Rickonom. Ktovie, aký je už Rickon veľký, uvažovala, a či je Bran smutný. Dala by všetko na svete, keby tu bol teraz Jon, povedal by jej „sestrička“ a postrapatil jej vlasy. Hoci teraz to naozaj ne­potrebovali. Keď sa uvidela v mláke, mala pocit, že nikto nemôže byť strapatejší.

Pokúšala sa osloviť deti na ulici v nádeji, že sa s niekým skamaráti a po­núkne jej nocľah, ale asi rozprávala nesprávne alebo čo. Tie menšie na ňu len ostražito zazerali, a keď podišla bližšie, utiekli. Ich veľkí bratia a sestry sa pýtali na veci, na ktoré Arya nevedela odpovedať, nadávali jej a chceli ju okradnúť. Iba včera ju zhodilo vychudnuté dievča, dvakrát také staré ako ona, a chcelo jej stiahnuť topánky z nôh, ale Arya ju plesla dreveným mečom po uchu, až sa jej pustila krv a s plačom utiekla.

Keď kráčala dolu kopcom k Blchavej diere, nad hlavou jej zakrúžila čajka. Arya sa na ňu uprene zahľadela, ale dreveným mečom by ju nijako nedočiahla. Pohľad na čajku jej však pripomenul more. Azda tade sa dostane preč. Stará dojka im neraz rozprávala o chlapcoch, čo sa tajne plavili na obchodných galérach a zažili dobrodružstá od výmyslu sveta. Možno by sa to podarilo aj jej. Rozhodla sa zájsť k rieke. Aj tak to bolo cestou k Blatnej bráne a tú dnes ešte nepreverila.

Keď prišla do prístaviska, vládlo tam nezvyčajné ticho. Všimla si ďalšie dva zlaté plášte, ako prechádzajú bok po boku cez rybí trh, ale ani na ňu nepozreli. Polovica stánkov bola prázdna a aj v dokoch bolo menej lodí než zvyčajne. Po Čiernej vode sa plavili tri kráľovské vojnové galéry v bojovej formácii, zlaté trupy rozrážali vodu, veslá sa dvíhali a klesali. Arya ich chvíľu pozorovala, potom sa vydala popri rieke.

Zrazu zbadala pri treťom móle strážcov v sivých vlnených plášťoch s bielym atlasovým lemom a takmer jej zamrelo srdce v hrudi. Pri pohľade na zimovreské farby jej oči zaliali slzy. V kotvisku za nimi sa pohojdávala na hladine veľká obchodná galéra. Arya nevedela rozlúštiť názov na trupe, boli to čudné slová; myrské, braavoské alebo valýrske. Chytila okoloidúceho dokára za rukáv. „Prosím vás,“ opýtala sa, „aká je to loď?“

„Veternica z Myru,“ odpovedal.

„Ona je ešte tu!“ vyhŕkla Arya. Dokár na ňu čudne pozrel, pokrčil plecami a odišiel. Arya sa rozbehla k mólu. Veternicu predsa najal otec, aby ich odviezla domov… a stále tu čaká! Myslela si, že už dávno odplávala.

Dvaja strážcovia hrali v kocky, tretí obchádzal na stráži s rukou na hruške meča. Nechcela, aby ju videli plakať ako malú, zastala a utrela si oči. Oči, oči, oči, čo to len…

Pozeraj sa očami, začula šepkať Syria.

Arya sa teda pozrela. Poznala všetkých otcových mužov, ale tých troch v sivých plášťoch jakživ nevidela. „Hej!“ zvolal ten na pochôdzke. „Čo tu chceš, chlapče?“ Zvyšní dvaja zdvihli hlavy od kociek.

Arya sa musela veľmi premáhať, aby sa nerozbehla, vedela, že by sa za ňou okamžite pustili. Prinútila sa podísť bližšie. Hľadali dievča, ale henten si myslel, že je chlapec. Tak bude chlapec. „Nekúpite holuba?“ Otrčila mu mŕtveho vtáka.

„Ber sa preč!“ osopil sa ňu strážca.

Arya neváhala, nemusela ani predstierať, že sa bojí. Muži sa hneď vrátili k hre.

Ani nevedela, ako sa dostala naspäť do Blchavej diery, ale do úzkych krivolakých nevydláždených uličiek medzi kopcami pribehla úplne bez dychu. V Diere sa miešal smrad chlievov, stajní a garbiarní s kyslým puchom nálevní a lacných nevestincov. Arya neprítomne prechádzala týmto bludiskom. Až keď jej do nosa udrel závan bublajúceho guláša z dverí vývarovne, uvedomila si, že nemá holuba. Asi sa jej vyšmykol spoza opaska, keď utekala, alebo jej ho niekto uchmatol, a ani si to nevšimla. Chvíľu mala pocit, že sa znova rozplače. Po takého vypaseného sa bude musieť zase trmácať až na Múčnu ulicu.

Na druhom konci mesta začali vyzváňať zvony.

Arya zdvihla hlavu, počúvala a rozmýšľala, čo ohlasujú tentoraz.

„Čo je to zase?“ zakričal nejaký tučný chlap z vývarovne.

„Zase zvonia, bohovia uchovajte!“ zakvílila akási starena.

Na druhom poschodí sa otvorilo okno a vyklonila sa z neho červenovlasá neviestka v priesvitnom maľovanom hodvábe. „Žeby zomrel ten mladučký kráľ?“ zakričala do ulice a vykláňala sa z okna. „No čo už, chlapci nikdy dlho nevydržia.“ Rozosmiala sa a nahý chlap za ňou ju oblapil oboma rukami, zahryzol sa jej do krku a miagal jej ťažké prsia, čo voľne viseli pod košieľkou.

„Krava sprostá!“ zakričal pupkáč z ulice. „Kráľ nie je mŕtvy, to len zvolávajú. Zvonia iba na jednej veži. Keď zomrie kráľ, zvonia všetky zvony v celom meste.“

„Hej, nehryz ma, lebo zazvoním na zvonce tebe,“ okríkla ženská v okne chlapa za sebou a odtláčala ho lakťom od seba. „Tak kto zomrel, ak nie kráľ?“

„Iba zvolávajú,“ zopakoval pupkáč.

Tesne popri Aryi prebehli dvaja chlapci v jej veku a ostriekali ju vodou z mláky. Starena im vynadala, ale oni utekali ďalej. Aj ďalší ľudia sa poberali ku kopcu, aby zistili, čo znamená ten hurhaj. Arya dohonila pomalšieho chlapca z dvojice. „Kam idete?“ zakričala, keď mu bola za pätami. „Čo sa deje?“

Obzrel sa, no nespomalil. „Plášte ho vedú do septu.“

„Koho?“ kričala a utekala popri ňom.

„Pravú ruku! Buu hovorí, že mu vraj zotnú hlavu.“

Za okoloidúcim vozom zostala na ceste hlboká brázda. Chlapec ju pre­skočil, ale Arya si ju vôbec nevšimla. Potkla sa a spadla, rozrazila si koleno o kameň, a keď dopadla na dlane, narazila si prsty. Ihla sa jej zaplietla me­dzi nohy. Vzlykala a dvíhala sa na nohy. Palec na ľavej ruke mala krvavý. Keď si ho cmúľala, všimla si, že pri páde sa jej odlomil necht. V rukách jej pulzovala bolesť a kolená mala zakrvavené.

„Ustúpte!“ kričal ktosi z druhej strany ulice. „Ustúpte pánom Redwynovcom!“ Arya sa len-len že stihla uhnúť, aby ju neušliapali štyria strážnici cválajúci na obrovských koňoch. Mali na sebe kockované modro-bordové plášte. Za nimi sa niesli na gaštanových kobylách dvaja mladí lordi, čo sa podobali ako vajce vajcu. Arya ich videla hádam stokrát na nádvorí, boli to dvojčatá Redwynovcov, ser Horas a ser Hobber, nezáživní mládenci s ryšavými vlasmi a hranatými pehavými tvárami. Sansa a Jeyne Poolová ich prezývali ser Horor a ser Hoblík a chichotali sa, vždy keď ich zazreli. Teraz však nevyzerali smiešni.

Všetci sa hnali rovnakým smerom v úsilí zistiť, prečo tak vyzváňajú. Zvony sa ozývali hlasnejšie, hlaholili, zvolávali. Arya sa pridala k postupujúcemu davu. Palec so strhnutým nechtom ju tak strašne bolel, že ledva zadr­žiavala slzy. Zahryzla si do pery a krívala ďalej, načúvala vzrušeným hlasom okolo seba.

„… kráľova pravá ruka lord Stark. Vedú ho hore k Baelorovmu septu.“

„Počul som, že je mŕtvy.“

„O chvíľu veru bude. Aha, padla mi na strieborniaku hlava, takže padne aj jemu.“

„Už bolo načase, zradca jeden.“ Muž si odpľul.

Arya sotva otvorila ústa. „On nikdy…“ začala, ale deti nikto nepočúval, a tak sa rozprávali ďalej.

„Somár! Nejdú ho sťať. Odkedy stínajú zradcov na schodoch do Veľkého septu?“

„No, rozhodne ho nejdú pomazať a pasovať. Počul som, že starého kráľa Roberta zabil Stark. Podrezal mu v hore krk, a keď ho našli, pokojne si tam stál a tvrdil, že jeho výsosť zabil nejaký kanec.“

„Ale čoby, toho zaklal jeho vlastný brat, ten Renly so svojimi zlatými parohmi.“

„Zavri tú nevymáchanú hubu, ženská! Čo to tu trepeš, jeho lordstvo je ozajský urodzený muž.“

Keď dorazili k Ulici sestier, ľudia sa už tlačili plece pri pleci. Arya sa dala unášať davom až na Visenyin kopec. Na bielom mramorovom námestí bol už riadny stisk, všetci si vzrušene skákali do reči a usilovali sa prekliesniť si cestu k Veľkému Baelorovmu septu. Zvony tu vyzváňali ešte hlasnejšie.

Arya sa predierala zástupom pomedzi konské nohy a pevne zvierala v rukách drevený meč. Bola uprostred davu a videla len ruky, nohy, bruchá a sedem štíhlych veží septu, čo sa vypínali nad nimi. Zazrela voz s drevom a rozhodla sa vyliezť naň, aby lepšie videla, ale už ju predbehli iní. Pohonič im nadával a zaháňal ich bičom.

Aryin nepokoj narastal. Snažila sa pretlačiť dopredu, ale sotili ju do kamenného podstavca. Zdvihla hlavu k Baelorovi Požehnanému, kráľovi septonovi. Zastrčila si drevený meč za opasok a pustila sa liezť nahor. Po jej zranenom palci zostávali na maľovanom mramore krvavé šmuhy, ale vyškriabala sa až hore a všuchla medzi kráľove nohy.

Vtedy zbadala otca.

Lord Eddard stál na kazateľnici najvyššieho septona pred dverami chrámu a podopierali ho dva zlaté plášte. Mal na sebe prepychový sivý doublet s bielym vlkom vyšitým korálikmi na prsiach a sivý vlnený plášť s kožušinovým lemom, ale takého vychudnutého ho Arya nikdy nevidela. Podlhovastú tvár mal stiahnutú od bolesti. Skôr ho držali, než by stál na vlastných nohách, obväzy na zlomenej nohe mal šedivé a plesnivé.

Za ním stál sám najvyšší septon, nízky sivovlasý starec, ťažkopádny a tučný, v dlhom bielom rúchu a s obrovskou korunou zo zlata a kryštálov, čo mu pri každom pohybe hádzali okolo hlavy všetky farby dúhy.

Pri dverách septu pred vyvýšenou kazateľnicou stál hlúčik rytierov a urodzených pánov. Joffreyho poľahky rozoznala aj z diaľky, bol celý v karmínovom, na šatách z atlasu a hodvábu mal vzor zo skákajúcich jeleňov a revúcich levov a na hlave zlatú korunu. Kráľovná matka stála vedľa neho v čiernych smútočných šatách s karmínovými pásmi a vo vlasoch mala závoj z čiernych diamantov. Arya spoznala Psa, ktorému na tmavosivom brnení visel snehobiely plášť, pri ňom stáli štyria rytieri Kráľovskej gardy. Zbadala Varysa, ako prechádza medzi pánmi vo svojich mäkkých topánkach a vzorovaných damaskových šatách, a zdalo sa jej, že malý muž v strieb­ristej peleríne a so špicatou briadkou by mohol byť ten, čo sa raz pre jej mamu pustil do súboja.

A v samom strede stála Sansa v belasých hodvábnych šatách, umyté gaštanové vlasy mala zvlnené a na zápästiach strieborné náramky. Arya sa mračila, nechápala, čo tam robí jej sestra a prečo sa tvári tak šťastne.

Dlhý rad kopijníkov v zlatých plášťoch zatláčal dav, velil im zavalitý muž v ozdobnom brnení samý čierny lak a zlaté filigrány. Jeho plášť sa kovovo trblietal ako pravý zlatohlav.

Keď zvony dozneli, na veľkom námestí sa pozvoľna rozhostilo ticho. Jej otec zdvihol hlavu a začal rozprávať takým slabým hlasom, že ho ledva počula. Ľudia za ňou vykrikovali: „Čo?“ a „Hlasnejšie!“ Muž v čierno-zlatom brnení sa postavil za otca a štuchol doňho. Mala sto chutí skríknuť: Nedotýkaj sa ho!, ale vedela, že by ju nikto nepočúval. Zahryzla si do pery.

Otec začal znova a hlasnejšie. „Som Eddard Stark, pán Zimovresu a pravá ruka kráľa,“ odriekal a jeho hlas sa rozliehal námestím, „a prišiel som sa priznať k svojej zrade pred očami bohov a ľudí.“

„Nie,“ zafňukala Arya. Dav pod jej nohami začal vrieskať a vykrikovať. Vzduchom sa niesli posmešné narážky a oplzlosti. Sansa si zaborila tvár do dlaní.

Otec ešte viac zvýšil hlas, snažil sa, aby ho bolo počuť. „Zradil som dôveru kráľa a svojho priateľa Roberta!“ kričal. „Prisahal som, že budem brániť a chrániť jeho deti, no jeho telo ešte ani nevychladlo, a ja som už kul plány, ako zosadiť a zabiť jeho syna a získať trón pre seba. Nech sú najvyšší septon a Baelor Požehnaný a celá Sedma svedkami toho, čo teraz poviem: Joffrey Baratheon je jediný skutočný následník a dedič Železného trónu a z milosti všetkých bohov vládca Siedmich kráľovstiev a ochranca ríše.“

Z davu vyletel kameň. Trafil otca a Arya vykríkla. Zlaté plášte ho zachytili, aby nespadol. Z hlbokej rany na čele mu stekala krv na tvár. Vyleteli ďalšie kamene. Jeden trafil strážnika po otcovej ľavici. Ďalší sa odrazil od hrudného plátu rytiera v čierno-zlatom brnení. Dvaja z Kráľovskej gardy sa postavili pred Joffreyho a kráľovnú a chránili ich štítmi.

Arya vkĺzla rukou pod plášť a nahmatala Ihlu. Zovrela prsty na rukoväti a držala ju z celej sily. Prosím vás, bohovia, ochráňte ho, modlila sa. Nech otcovi neubližujú.

Najvyšší septon pokľakol pred Joffreyho a jeho matku. „Ako hrešíme, tak aj trpíme,“ odriekal hlbokým hlasom, oveľa zvučnejšie ako otec. „Tento muž sa priznal k zločinom, ktoré spáchal, pred zrakmi bohov aj ľudí, tu na tomto svätom mieste.“ Keď prosebne zdvihol ruky, okolo hlavy sa mu roztancovali dúhové odblesky. „Bohovia sú spravodliví, no Baelor Požehnaný nás učil, že sú aj milosrdní. Čo bude s týmto zradcom, vaša výsosť?“

Zdvihol sa pokrik tisícky hlasov, ale Arya ich nevnímala. Princ Joffrey… nie, kráľ Joffrey… sa postavil pred štíty Kráľovskej gardy. „Moja matka ma požiadala, aby som dovolil lordovi Eddardovi obliecť sa do čierneho a lady Sansa prišla prosiť o milosť pre otca.“ V tej chvíli pozrel na Sansu a usmial sa – Arya si v prvej chvíli pomyslela, že bohovia vyslyšali jej modlitbu, ale vzápätí sa otočil naspäť k davu a povedal: „Ale ony majú mäkké ženské srdcia. Takže kým som kráľom ja, zrada nezostane nepotrestaná. Ser Illyn, prineste mi jeho hlavu!“

Dav hučal a Arya cítila, ako sa Baelorova socha kníše pod tlakom ľudskej masy. Najvyšší septon schmatol kráľa za pelerínu, aj Varys sa už k nemu hnal a rozhadzoval rukami, ba dokonca aj kráľovná mu niečo hovorila, ale Joffrey len odmietavo krútil hlavou. Rytieri a lordi sa rozostupovali, keď pomedzi nich prechádzal on, vysoký a kostnatý, kostra v krúžkovej zbroji, Kráľova spravodlivosť. Arya začula Sansine výkriky akoby z veľkej diaľky. Jej sestra padla na kolená a hystericky sa rozplakala. Ser Ilyn Payne vyšiel po schodoch kazateľnice.

Arya sa pretiahla pomedzi Baelorove nohy, vrhla sa do davu, a už vyťahovala Ihlu. Pristála na mužovi v mäsiarskej zástere a zhodila ho na zem. Vzápätí do nej ktosi vrazil zozadu a takmer spadla. Tlačili sa na ňu telá, všetci sa potkýnali, sácali a šliapali po úbohom mäsiarovi. Arya vytiahla Ihlu a švihala ňou vo vzduchu.

Hore pred chrámom ser Ilyn Payne kývol rukou a rytier v čierno-zlatom brnení vydal rozkaz. Zlaté plášte zrazili lorda Eddarda na mramorovú dlažbu tak, že mu hlava a hrudník trčali cez okraj.

„Hej, ty!“ zvrieskol na Aryu nazlostený hlas, ale ona sa drala ďalej, sácala ľudí nabok, prepletala sa medzi nimi, odstrkovala každého, kto jej stál v ceste. Nejaká ruka jej zašmátrala po nohe, tak po nej sekla, kopala ľudí do píšťal. Nejaká žena spadla, Arya jej prebehla po chrbte a ťala napravo, naľavo, ale bolo to nanič, nanič, bolo tam priveľa ľudí, len čo si vybojovala medzeru, hneď sa znova uzavrela. Niekto ju odstrčil nabok. Stále počula Sansino kvílenie.

Ser Ilyn vytiahol obojručný meč z pošvy na chrbte. Keď ho zdvihol nad hlavu, slnečné svetlo tancovalo a vlnilo sa na tmavej čepeli, odrážalo sa od hrany ostrejšej než britva. Ľad, pomyslela si Arya, veď on má Ľad! Po lícach jej stekali slzy, cez ktoré sotva videla.

A vtom sa z davu vystrčila ruka, zovrela jej rameno ako klepec, až jej Ihla vyletela z ruky. Skoro ju zhodila z nôh. Bola by spadla, keby ju ten človek nedržal ako bábiku. Do tváre sa jej vtlačila hlava s dlhými čiernymi vlasmi, pochlpenou bradou a hnilými zubami. „Nepozeraj sa!“ zavrčala na ňu.

„Ja… ja… ja…“ fňukala Arya.

Starec ňou zatriasol tak prudko, až jej zacvakali zuby. „Drž hubu a zavri oči, chlapče.“ Nejasne, akoby z diaľky začula… začula tichý vzdych – ako keby milión ľudí naraz vydýchlo. Starcove prsty sa jej zarývali do ramena, akoby boli zo železa. „Pozri sa na mňa. Áno, na mňa!“ Razilo z neho kyslé víno. „Pamätáš sa, chlapče?“

To ten jeho smrad. Arya videla mastné vlasy, zaplátaný, zaprášený čierny plášť na pokrútených pleciach, tvrdý pohľad tmavých očí. A spomenula si na čierneho brata, ktorý prišiel na návštevu k otcovi.

„Už si si spomenul, čo? Šikovný chlapec.“ Odpľul si. „Tu sme skon­čili. Pôjdeš so mnou a budeš držať ústa zamknuté na sto zámkov.“ Keď chcela niečo vyjachtať, znova ňou zatriasol, ešte silnejšie. „Mlč, povedal som.“

Námestie sa začínalo vyprázdňovať. Tlačenica okolo nej sa pomaly uvoľ­ňovala, ľudia sa vracali k svojim životom. Lenže Aryin život sa skončil. Otupene sa vliekla popri… Yorenovi, áno, volá sa Yoren. Ani si nevšimla, kedy zdvihol Ihlu, až kým jej ju nepodal. „Dúfam, že sa tým vieš oháňať, chlapče.“

„Ja nie som…“ začala.

Sotil ju do nejakého vchodu, zdrapil špinavými prstami za vlasy a za­vrátil jej hlavu. „… Nie si moc bystrý, čo, chlapče, to si chcel povedať?“

V druhej ruke držal nôž.

Keď ho zdvihol Aryi k tvári, začala sa hádzať a zúrivo kopať, krútila hlavou, ale držal ju za vlasy tak silno, až cítila, ako ich vytrháva, a na perách ju štípali slané slzy.





BRAN


Najstarší z nich boli už dospelí muži, odo dňa, keď dostali meno, prešlo sedemnásť, osemnásť rokov. Jeden mal viac ako dvadsať. Väčšinou však boli mladší, mali šestnásť a menej.

Bran ich pozoroval z balkóna vežičky majstra Luwina a počúval, ako fučia, namáhajú sa a hrešia, keď sa oháňajú palicami a drevenými mečmi. Dvorom sa rozliehali nárazy dreva o drevo, občas doplnené plesnutím a jajkaním, keď niekoho trafili do koženej zbroje či do svalu. Medzi chlapcami sa prechádzal ser Rodrik, frflal a tvár pod bielymi fúzmi mu očer­venela. Bran ho ešte nevidel takého rozzúreného. „Nie,“ opakoval stále dookola. „Nie. Nie. Nie.“

„Nevedia sa ktovieako biť,“ povedal pochybovačne Bran. Neprítomne poškrabkal za ušami Leta, kým vlk trhal nejaké kusisko mäsa. V zuboch mu prašťali kosti.

„Veru nie,“ súhlasil majster Luwin a sťažka si vzdychol. Pozeral sa cez myrské šošovky, meral tiene a zapisoval postavenie kométy, čo visela nízko na rannej oblohe. „Ale časom… Ser Rodrik mal pravdu, potrebujeme mužov, čo by hliadkovali na hradbách. Váš otec zobral tých najlepších so sebou do Kráľovho prístavu a váš brat odviedol zvyšok, a navyše všetkých nádejných mladíkov zo širokého okolia. Mnohí sa už nikdy nevrátia, musíme nájsť niekoho, kto ich nahradí.“

Bran rozhorčene sledoval spotených chlapcov dolu na dvore. „Keby som mal nohy, všetkých by som porazil.“ Spomenul si, ako naposledy držal v ruke meč, keď prišiel do Zimovresu kráľ. Bol to len drevený meč, ale aj tak aspoň päťdesiat ráz zložil princa Tommena. „Ser Rodrik by ma mal naučiť, ako používať bojovú sekeru. Keby som mal sekeru s dosť dlhým poriskom, Hodor by mohol byť mojimi nohami. Spolu by sme boli za jedného rytiera.“

„To sa mi zdá… nepravdepodobné,“ povedal majster Luwin. „Bran, keď muž bojuje, jeho ruky, nohy a myšlienky musia byť jedno.“

Dolu na dvore sa rozkrikoval ser Rodrik. „Bijete sa ako husi. On ďobne a ty ho ďobneš silnejšie. Kry sa! Odraz útok. Husia bitka je nanič. Keby ste mali skutočné meče, jedno ďobnutie, a si bez ruky!“ Jeden starší chlapec sa zasmial a starý rytier sa k nemu zaraz zvrtol. „Tak ty sa budeš smiať. Ty! No to je výborné. Veď sa biješ ako jež…“

„Kedysi predsa žil jeden slepý rytier,“ trval na svojom Bran, zatiaľ čo ser Rodrik na dvore pokračoval vo svojej tiráde. „Hovorila mi o ňom stará dojka. Mal dlhú palicu s čepeľou na oboch koncoch, vedel ju rozkrútiť v rukách a rozsekať dvoch mužov naraz.“

„Symeon s hviezdnymi očami,“ povedal Luwin, kým si zapisoval čísla do knihy. „Keď prišiel o oči, vložil si do prázdnych jamôk hviezdne zafíry, aspoň tak sa spieva v piesňach. Ale, Bran, to je len rozprávka ako tá o Bláznivom Florianovi. Bájka z Veku hrdinov.“ Majster mľaskol. „Mali by ste sa týchto snov vzdať, iba čo vám zlomia srdce.“

Pri zmienke o snoch si Bran na čosi spomenul. „V noci sa mi znova snívalo o tom havranovi. O tom s tromi očami. Vletel mi do komnaty a povedal, aby som išiel s ním, tak som šiel. Zišli sme do krýpt. A tam bol otec, rozprávali sme sa. Bol smutný.“

„Prečo?“ Luwin sa pozrel do trubice.

„Bolo to niečo s Jonom, aspoň myslím.“ Bol to veľmi znepokojivý sen, oveľa horší než iné jeho sny s havranom. „Hodor nezíde do krypty.“

Bran videl, že majster ho počúva len na pol ucha. Zdvihol oči od trubice, zažmurkal. „Hodor čo…?“

„Nezíde do krypty. Keď som sa zobudil, povedal som mu, aby ma tam zobral, aby som sa presvedčil, či je tam otec naozaj. Najprv nerozumel, čo chcem, ale hovoril som mu, choď tam a choď tade, až sme prišli k schodom, a vtedy odmietol zísť dolu. Iba stál na prvom schode a opakoval ,Hodor‘, ako keby sa bál tmy, ale ja som mal fakľu. Tak som sa naštval, že som mu skoro jednu vyťal, ako keď nám dojka dáva zauchá.“ Majster sa zamračil, tak rýchlo dodal: „Ale nevyťal som mu.“

„Dobre. Hodor je človek, nie mulica, aby ste ho mlátili.“

„V tom sne som zletel dolu s havranom, ale keď som hore, tak to nedokážem,“ vysvetlil Bran.

„Prečo chcete ísť dolu do krypty?“

„Veď som vám to práve povedal. Pohľadať otca.“

Majster si potiahol reťaz na krku; často to robieval, keď ho niečo rozrušilo. „Bran, dieťa, jedného dňa bude dolu sedieť lord Eddard z kameňa vedľa svojho otca a otca svojho otca a všetkých Starkovcov od starých Kráľov severu… ale ak bohovia dajú, tak to bude až o veľa rokov. Váš otec je väzňom kráľovnej v Kráľovom prístave. V kryptách ho nenájdete.“

„Minulú noc tam bol. Rozprával som sa s ním.“

„Vy ste ale tvrdohlavec,“ vzdychol si majster a odtisol knihy nabok. „Chcete sa tam ísť pozrieť?“

„Nemôžem. Hodor tam nepôjde a pre Tanečnicu sú tie schody priúzke a zakrútené.“

„Som presvedčený, že si s tým poradíme.“

Namiesto Hodora dal majster zavolať divošku Oshu. Bola vysoká, silná a nesťažovala sa, ochotne šla, kam ju poslali. „Žila som za Múrom, nejaká diera v zemi ma nevystraší, ctihodní páni,“ povedala.

„Leto, poď,“ privolal Bran vlka, keď ho divoška zdvihla do svalnatého náručia. Pravlk pustil kosť a vybehol za Oshou a Branom cez dvor a točitými schodmi do krypty pod zemou. Pre nimi kráčal majster Luwin s fakľou. Branovi ani neprekážalo – teda, nie veľmi –, že ho Osha nesie na rukách, a nie na chrbte. Ser Rodrik nariadil, aby jej dali dolu reťaz, lebo odkedy prišla do Zimovresu, oddane slúžila. Na členkoch mala ešte stále hrubizné železné okovy – na znamenie, že jej ešte vždy celkom nedôverujú –, ale tie ju nijako nebrzdili v ráznom zostupe do podzemia.

Bran si ani nespomínal, kedy bol naposledy v krypte. Určite ešte predtým. Ako malý sa tu hrával s Robbom, Jonom a so sestrami.

Kiežby tu teraz boli, možno by nebolo podzemie také temné a strašidelné. Leto sa zakrádal prítmím, kde sa všetko ozývalo, náhle zastal, zdvihol hlavu a zavetril v chladnom mŕtvom vzduchu. Vyceril zuby a obozretne našľapoval, oči mu žiarili vo svetle majstrovej fakle ako zlato. Ešte aj Osha, tvrdá ako zo železa, akosi znepokojnela. „Pochmúrni ľudia, ako sa zdá,“ poznamenala, keď si prezerala dlhý rad žulových Starkovcov na kamenných trónoch.

„Boli to Zimní králi,“ šepol Bran. Mal pocit, že tu by sa nemalo hlasno rozprávať.

Osha sa usmiala. „Zima nemá kráľa. Vy ste letný chlapec, ale keď ju zažijete, pochopíte.“

„Boli to Králi severu po tisícky rokov,“ povedal majster Luwin a zdvihol fakľu nad hlavu, aby osvietila kamenné tváre. Niektoré boli vlasaté a bradaté, zarastení muži vyzerali divo ako vlky, čo im sedeli pri nohách. Ďalší boli hladko oholení, črty mali strohé a ostré ako dlhé meče, čo mali položené na kolenách. „Tvrdí muži na tvrdé časy. Poďme.“ Majster rázne vykročil ďalej popri nekonečnej kolonáde stĺpov a postáv vytesaných z kameňa. Plameň zdvihnutej fakle sa ťahal za ním.

Krypta bola rozľahlá, dlhšia než celý Zimovres. Jon raz Branovi povedal, že hlbšie pod zemou sú ďalšie úrovne, ešte hlbšie a temnejšie krypty, tam sú pochovaní starší králi. Pevne dúfal, že im nezhasne svetlo. Leto sa odmietol pohnúť od schodov, aj keď Osha s Branom v náručí vykročila za fakľou.

„Bran, spomínate si na dejiny svojho rodu?“ opýtal sa majster pred nimi. „Porozprávajte Oshi, kto boli tí králi a čo vykonali, ak sa pamätáte.“

Bran sa zahľadel na tváre okolo a hneď si vybavil ich príbehy. Majster mu ich rozprával a vďaka starej dojke ožívali. „Tamten je Jon Stark. Keď na východ vtrhli morskí nájazdníci, vyhnal ich a postavil hrad Biely prístav. Jeho syn bol Rickard Stark, nie otcov otec, ale iný Rickard, ten zobral Hrdlo Močiarnemu kráľovi a oženil sa s jeho dcérou. Theon Stark, to je ten tenký s dlhými vlasmi a ostrou bradou. Volali ho Hladný vlk, lebo bol stále vo vojne. Toto je ďalší Brandon, ten vysoký so zasneným pohľadom, volali ho Brandon Lodiar, lebo miloval more. Jeho hrobka je prázdna. Plavil sa na západ cez More zapadajúceho slnka, a už ho nikdy viac nevideli. Jeho syn bol Brandon Podpaľač, lebo od žiaľu zapálil všetky otcove lode. Tamto je Rodrik Stark, ktorý v pästnom súboji vyhral Medvedí ostrov a dal ho Mormontovcom. A hentam je Torrhen Stark, Kľačiaci kráľ. Bol to posledný kráľ severu a prvý pán Zimovresu, keď sa vzdal Aegonovi Dobyvateľovi. Aha, tamten je Cragen Stark. Raz bojoval s princom Aemonom a Dračí rytier povedal, že jakživ nestretol lepšieho šermiara.“ Už boli takmer na konci a Brana sa začínal zmocňovať smútok. „A toto je môj starý otec lord Rickard, ktorého popravil Šialený kráľ Aerys. Jeho dcéra Lyanna a jeho syn Brandon ležia v hroboch vedľa neho. Teda nie ja, iný Brandon, otcov brat. Nemali by mať sochy, tie sú len pre lordov a kráľov, ale otec ich mal tak rád, že im ich dal urobiť.“

„Bola veľmi pekná,“ uznala Osha.

„Robert s ňou bol zasnúbený, ale princ Rhaegar ju uniesol a znásilnil,“ vysvetlil Bran. „Robert mu vyhlásil vojnu, aby mu ju vrátil. Zabil Rhaegara pri Trojzubci kladivom, ale Lyanna zomrela a už nikdy ju nezískal späť.“

„Smutné,“ povedala Osha, „ale tie prázdne diery sú ešte smutnejšie.“

„Hrob lorda Eddarda, keď príde jeho čas,“ ukázal majster Luwin. „Bran, tu ste videli otca vo svojom sne?“

„Áno.“ Pri tej spomienke ho striaslo. Znepokojene sa rozhliadal po krypte, vlasy na zátylku mu stáli dupkom. Nezačul čosi? Žeby tu bol ešte niekto?

Majster podišiel k otvorenej hrobke s fakľou v ruke. „Ako vidíte, nie je tu. A celé roky tu ešte nebude. Sny sú len sny, chlapče.“ Strčil ruku do tmavej hrobky ako do papule obrovskej príšery. „Vidíte? Je úplne prázd…“

Vtom sa naňho vrhla vrčiaca temnota.

Bran zbadal ohnivozelené oči, záblesk zubov, srsť čiernu ako tma navôkol. Majster Luwin vykríkol a kryl sa rukou. Fakľa mu vyletela, vrazila do kamennej tváre Brandona Starka a dopadla k jeho kamenným nohám, ktoré vzápätí oblizovali plamene. V mihotavom svetle videli, ako sa Luwin vzpiera pravlkovi, bije ho jednou rukou po papuli a do druhej má zaťaté jeho zuby.

„Leto!“ zajačal Bran.

Z prítmia za nimi vyskočil Leto ako tieň. Vrazil do Chlpáčika, odhodil ho nabok, a už sa prevaľovali v spleti sivých a čiernych chlpov, chniapali po sebe a hrýzli sa, zatiaľ čo sa majster Luwin s dohryzenou zakrvavenou rukou dvíhal na kolená. Osha oprela Brana o kamenného vlka lorda Rickarda a pribehla na pomoc majstrovi. V blikotavom svetle fakle sa na stene a na strope ruvali dvadsaťstopové tiene pravlkov.

„Chlpáčik,“ ozval sa slabý hlások. Bran zbadal v otvore otcovej hrobky svojho bračeka. Chlpáčik ešte raz cvakol zubami Letovi pred tvárou, potom pribehol k Rickonovi. „Dajte otcovi pokoj,“ varoval Rickon Luwina. „Dajte mu pokoj.“

„Rickon,“ prihovoril sa mu ticho Bran. „Otec tu nie je.“

„Ale je. Videl som ho.“ Na Rickonovej tvári sa zaligotali slzy. „Videl som ho v noci.“

„Vo sne…?“

Rickon prikývol. „Dajte mu pokoj. Nechajte ho. Ide domov, tak ako sľúbil. Ide domov.“

Bran jakživ nevidel majstra Luwina takého zmäteného. Po ruke, na ktorej mu Chlpáčik roztrhal vlnený rukáv a sval pod ním, mu stekala krv. „Osha, fakľa,“ povedal, premáhajúc bolesť, a Osha zdvihla fakľu, skôr než zhasla. Na strýkových kamenných nohách ostali čierne stopy po sadziach. „Tá… tá potvora by mala byť v psinci na reťazi,“ hromžil majster Luwin.

Rickon potľapkal Chlpáčika po červenej papuli. „Pustil som ho. Nemá rád reťaze.“ Vlk mu oblizol prsty.

„Rickon,“ povedal Bran, „nepôjdeš so mnou?“

„Nie. Mne sa tu páči.“

„Je tu tma. A zima.“

„Nebojím sa. Musím počkať na otca.“

„Môžeš počkať so mnou,“ povedal Bran. „Počkáme naňho spolu, ty, ja a naše vlky.“ Obidva pravlky si teraz vylizovali rany, bolo im ich treba ošetriť.

„Bran,“ povedal majster pevným hlasom, „viem, že to myslíte dobre, ale Chlpáčik je príliš divý, nemôže tu voľne pobehovať. Predo mnou už napadol dvoch ľudí. Ak ho tu necháme voľne behať, je len otázkou času, kedy niekoho zabije. Pravda je ťažká, ale toho vlka treba priviazať alebo…“ Nedopovedal.

… alebo zabiť, pomyslel si Bran, ale nahlas povedal: „Nenarodil sa pre reťaze. Počkáme vo vašej veži, všetci.“

„To neprichádza do úvahy,“ namietol majster Luwin.

Osha sa usmiala. „Pokiaľ si spomínam, chlapec je tu teraz pánom.“ Vrátila Luwinovi jeho fakľu a znova zobrala Brana do náručia. „Do majstro­vej veže.“

„Rickon, ideš?“

Chlapček prikývol. „Ak ide aj Chlpáčik,“ povedal a rozbehol sa za Oshou a Branom. Majster Luwin nemal na výber, musel ísť za nimi, ale cestou ostražito sledoval vlky.





Vo vežičke majstra Luwina bol taký neporiadok, až mal Bran pocit, že majster tam len zázrakom môže niečo nájsť. Na stoloch a stoličkách sa vŕšili vratké kopy kníh, nábytok bol oblepený hrudkami stvrdnutého vosku, bronzový myrský ďalekohľad stál na trojnožke pri dverách na terasu, na stenách viseli nákresy hviezdnych zoskupení, na zemi medzi trstinou boli porozhadzované tieňované mapy, všade sa povaľovali papiere, perá, kalamáre s atramentom a na tom všetkom boli kôpky trusu od krkavcov, čo sedeli v krove. Zhora sa ozývalo prenikavé krákanie. Osha umývala, čistila a obväzovala majstrove zranenia pod jeho prísnym dohľadom. „Celé je to hlúposť,“ vyhlásil šedivý starček, kým mu čistila stopy po vlčích zuboch štipľavým roztokom. „Súhlasím, je čudné, že sa vám obom prisnil ten istý sen, ale keď sa nad tým človek zamyslí, je to len prirodzené. Chýba vám otec a viete, že je vo väzení. Strach môže rozrušiť myseľ a priviesť človeka na čudné myšlienky. Rickon je veľmi malý, aby pochopil…“

„Už mám štyri,“ bránil sa Rickon. Pozeral sa cez ďalekohľad na chrliče na Prvej veži. Pravlky sedeli na opačných koncoch rozľahlej okrúhlej miestnosti, lízali si rany a obhrýzali kosti.

„… veľmi malý a – au, do siedmich pekiel, to páli, nie, nie, neprestávaj, pokračuj. Veľmi malý, ako som už hovoril, ale vy, Bran, ste už dosť veľký a mali by ste vedieť, že sny sú iba sny.“

„Niektoré áno a iné zasa nie.“ Osha naliala do rany bledý ohnivníkový odvar. Luwin zalapal po dychu. „Deti lesa by vám vedeli o snoch čo-to porozprávať.“

Majstrovi tiekli slzy, no aj tak rázne krútil hlavou. „Deti… žijú len v snoch. V dnešnej dobe. Sú mŕtve, preč. Dosť, stačilo. Teraz obväzy. Prilož tampón a potom to obviaž, ale napevno, bude to ešte krvácať.“

„Stará dojka hovorí, že deti lesa poznali piesne stromov, vedeli lietať ako vtáky, plávať ako ryby a rozprávať sa so zvieratami,“ povedal Bran. „A vraj skladali takú krásnu hudbu, že človek pri nej plakal ako malé dieťa.“

„A to všetko dokázali pomocou kúziel,“ poznamenal roztržito majster Luwin. „Kiežby tu boli teraz! Kúzlo by mi zahojilo ruku bez bolesti a mohli by sa porozprávať s Chlpáčikom, aby už nehrýzol.“ Kútikom oka škaredo fľochol na veľkého čierneho vlka. „Vezmite si z toho ponaučenie, Bran. Človek, ktorý verí na kúzla, bojuje so skleným mečom. Presne ako deti lesa. Počkajte, niečo vám ukážem.“ Prudko vstal, prešiel na druhú stranu miestnosti a vrátil sa so zelenou fľašou. „Pozrite,“ povedal, vytiahol zátku a vytriasol Branovi do ruky zopár lesklých čiernych hrotov zo šípov.

Bran jeden zdvihol. „Je zo skla.“ Zvedavý Rickon podišiel bližšie a nazrel ponad stôl.

„Z dračieho skla,“ spresnila Osha, keď si sadla vedľa Luwina, aby mu obviazala ruku.

„Z obsidiánu,“ spresnil majster Luwin a vystieral zranenú ruku. „Ukutého v ohni bohov hlboko pod zemou. S takými lovili deti lesa pred tisíckami rokov. Deti nespracovávali kov. Namiesto krúžkovej zbroje no­sili dlhé košele z pospletaných listov a nohy si balili do kôry stromov, takže sa v lese úplne stratili. Namiesto mečov nosili obsidiánové čepele.“

„A stále nosia.“ Osha položila jemné tampóny na majstrove rany a ob­viazala ich dlhými pásmi plátna.

Bran zdvihol hrot k očiam. Čierne sklo bolo hladké a lesklé. Páčilo sa mu. „Smiem si jeden nechať?“

„Keď chcete,“ odvetil majster.

„Aj ja chcem jeden,“ ozval sa Rickon. „Chcem štyri. Lebo mám štyri roky.“

Luwin mu povedal, aby si ich odrátal. „Opatrne, ešte stále sú ostré. Neporežte sa.“

„Porozprávajte mi o deťoch,“ poprosil ho Bran. Bolo to dôležité.

„Čo chcete vedieť?“

„Všetko.“

Majster Luwin si potiahol reťaz, čo mu odierala krk. „Boli to ľudia z Úsvitu vekov, úplne prví, ešte pred kráľmi a kráľovstvami,“ rozprával. „V tých časoch nestáli ešte žiadne hrady ani opevnené osady, žiadne mestá, ani len trhové mesto odtiaľto až po Dornské more. Len deti lesa žili v zemi, ktorú dnes nazývame Siedmimi kráľovstvami.

Boli tmaví, krásni a nízki, ani dospelí neboli vyšší ako dnešné deti. Žili hlboko v lesoch, v jaskyniach, na ostrovčekoch v močiaroch alebo v ukrytých stromových mestách. Akí boli drobní, takí boli rýchli a ladní. Muži a ženy lovili spolu lukmi z čarostromu a so slučkami. Ich bohmi boli bohovia lesa, vody a kameňa, starí bohovia s tajnými menami. Ich mudrci sa nazývali zelení jasnovidci a vyrezávali do čarostromov čudné tváre, aby ochraňovali horu. Nikto nevie, ako dlho tu vládli ani odkiaľ prišli.

Ale asi pred dvanásťtisíc rokmi sa na východe zjavili Prví ľudia, ktorí prešli cez Zlomenú ruku v Dorne, ešte skôr než bola zlomená. Prišli na koňoch, s bronzovými mečmi a veľkými koženými štítmi. Na tomto brehu Úzkeho mora dovtedy nikdy koňa nevideli. Deti lesa sa určite báli koní, presne tak ako sa Prví ľudí zľakli tvárí na stromoch. Keď Prví ľudia stavali opevnené osady a usadlosti, vytínali stromy s tvárami a hádzali ich do ohňa. Zhrozené deti lesa sa pustili do vojny. V starých piesňach sa spieva, že zelení jasnovidci použili temné čary, aby zdvihli hladinu morí, zaplavili zem a odtrhli Ruku, ale už bolo neskoro, tieto dvere sa už nedali zatvoriť. Bojovalo sa, až sa zem sfarbila dočervena krvou ľudí aj detí, ale viac zomie­rali deti lesa, lebo ľudia boli väčší a silnejší, a drevo, kameň a obsidián so­tva môžu vzdorovať bronzu. Nakoniec sa presadili mudrci oboch rás a náčelníci a hrdinovia Prvých ľudí sa stretli so zelenými jasnovidcami a lesnými tanečníkmi v háji čarostromov na ostrovčeku vo veľkom jazere nazývanom Božie oko.

Tam sa dohodli na Zmluve. Prvým ľuďom pridelili pobrežia, vysoké pláne a šíre lúky, pohoria a močariská, ale hlboké lesy mali navždy zostať deťom a nikde v celej zemi sa už nesmel vyťať ani jediný čarostrom. Aby uza­vretie dohody dosvedčili bohovia, dali každému stromu na tom ostrove tvár a potom vytvorili posvätný rád zelených, ktorí držali stráž nad Ostrovom tvárí.

Zmluvou sa začalo štyritisíc priateľských rokov medzi ľuďmi a deťmi. V tom čase sa dokonca Prví ľudia vzdali svojich bohov, ktorých si priniesli so sebou, a prebrali uctievanie tajomných bohov lesa. Podpísaním Zmluvy sa končí Úsvit vekov a začína sa Vek hrdinov.“

Bran zovrel v hrsti leský čierny hrot. „Ale hovorili ste, že deti lesa už nežijú.“

„Tu nežijú,“ zdôraznila Osha a odtrhla zubami koniec posledného pásu plátna. „Na sever od Múru je všetko iné. Lebo tam odišli deti, obri aj iné rasy.“

Majster Luwin si vzdychol. „Ženská, ty by si mala byť mŕtva alebo v reťaziach. Starkovci sa k tebe správajú lepšie, než si zaslúžiš. Nepekne sa im odplácaš, keď chlapcom pletieš hlavy takými nezmyslami.“

„Povedzte mi, kam odišli,“ dožadoval sa Bran. „Chcem to vedieť.“

„Aj ja,“ pridal sa Rickon.

„No dobre,“ zahundral Luwin. „Kým vládli kráľovstvá Prvých ľudí, Zmluva sa dodržiavala, teda po celý Vek hrdinov a po celú Dlhú noc aj po zrode Siedmich kráľovstiev, no o mnoho storočí neskôr prekročili Úzke more ďalší ľudia.

Prví sa objavili Andali, rasa vysokých plavovlasých bojovníkov, ktorí pri­šli s oceľou a ohňom a sedemcípou hviezdou nových bohov, namaľovanou na hrudi. Vojny trvali stovky rokov, ale nakoniec šesť južanských kráľov pred nimi padlo. Iba tu, kde severný kráľ odrazil každé vojsko, čo sa pokúsilo prejsť cez Hrdlo, vydržala vláda Prvých ľudí. Andali vypaľovali háje čarostromov, rúbali do tvárí, zabíjali deti lesa, kde na ne narazili, a všade hlásali víťazstvo Sedmy nad starými bohmi. A tak deti utiekli na sever…“

Leto začal zavýjať.

Majster Luwin zarazene stíchol. Keď sa Chlpáčik postavil a pridal sa k bratovmu vytiu, Branovi stislo srdce od hrôzy. „Už je to tu,“ šepol so zúfalou istotou. Uvedomil si, že to vedel už od minulej noci, keď ho havran zaviedol dolu do krypty, aby sa rozlúčil. Vedel to, ale neveril tomu. Chcel, aby mal master Luwin pravdu. Ten havran, pomyslel si, ten trojoký havran…

Vlky stíchli tak nečakane, ako predtým začali vyť. Leto prešiel k Chlpáčikovi a začal mu vylizovať zlepenú zakrvavenú srsť na krku. Od okna sa ozval pleskot krídel.

Na sivom kamennom parapete pristál krkavec, otvoril zobák a prenikavo zakrákal.

Rickon sa rozplakal. Hroty šípov mu vypadli z ruky na zem. Bran si ho pritiahol a objal ho.

Majster Luwin hľadel na čierneho vtáka, ako keby to bol okrídlený škorpión. Pomaly ako námesačný sa zdvihol a podišiel k oknu. Zahvízdal a krka­vec mu skočil na obviazanú ruku. Na krídlach mal zaschnutú krv. „Asi jas­trab,“ zamrmlal Luwin, „alebo sova. Chudáčisko, zázrak, že to prežil.“ Zobral lístok z vtákovej nohy.

Bran sa triasol, kým majster rozbaľoval papierik. „Čo tam píšu?“ opýtal sa a privinul si brata ešte tuhšie.

„Vy viete, čo tam píšu, chlapče,“ povedala Osha prívetivým hlasom. Položila mu ruku na hlavu.

Majster Luwin na nich mlčky pozrel – malý šedivý starec so zakrvaveným rukávom na sivom vlnenom rúchu mal v jasných sivých očiach slzy. „Páni,“ povedal náhle chlapcom zachrípnutým neistým hlasom, „budeme… budeme musieť nájsť kamenára, ktorý si dobre pamätá, ako vyzeral.“





SANSA


Vo veži v útrobách Maegorovej pevnosti sa Sansa ponorila do tmy.

Zatiahla si závesy okolo postele, zaspala, zobudila sa s plačom a znova zaspala. Keď už nemohla spať, ležala pod prikrývkami a triasla sa od žiaľu. Chodili k nej sluhovia s jedlom, ale nebola schopná naň ani len pozrieť. Taniere sa vŕšili na stole pri okne, nedotknuté jedlo sa pomaly kazilo, až kým ho služobníctvo znova neodnieslo.

Občas sa na ňu zniesol ťažký bezsenný spánok a prebrala sa unavenejšia, ako keď zatvárala oči. No to boli tie najlepšie chvíle, lebo ak sa jej snívalo, tak len o otcovi. Videla ho, či spala alebo bdela, videla, ako ho zlaté plášte zhodili na zem, ako sa ser Ilyn napriahol, vytiahol Ľad z pošvy na chrbte, videla ten okamih, keď… ten okamih, keď… Chcela vtedy odvrátiť zrak, naozaj chcela, podlomili sa jej nohy a zviezla sa na kolená, ale nedokázala obrátiť hlavu, a všetci kričali a vrieskali, a princ sa na ňu usmial, usmial sa, a ona mala pocit, že všetko bude dobré, ale len na chvíľočku, kým nevyslovil tie slová, a otcove nohy… presne to si pamätala, jeho nohy, ako sa mykali, keď ser Ilyn… keď ten meč…

Možno aj ja zomriem, hovorila si v duchu a tá myšlienka ju ani veľmi nedesila. Keby vyskočila z okna, mohla by ukončiť svoje trápenie a časom zložia piesne o jej žiali. Jej dolámané nevinné telo bude ležať na kamennej dlažbe a zahanbí všetkých, ktorí ju zradili. Sansa zašla až tak ďaleko, že podišla k oknu a roztvorila okenice… ale potom ju opustila odvaha a utekala s plačom do postele.

Keď jej slúžky priniesli jedlo, pokúšali sa s ňou rozprávať, ale vôbec neodpovedala. Raz prišiel veľmajster Pycelle s truhličkou plnou fľaštičiek a pýtal sa, či nie je chorá. Priložil jej ruku na čelo, musela sa vyzliecť, a kým ju slúžka držala, celú ju poobchytkával. Keď odchádzal, dal jej akýsi odvar z medovej vody s bylinkami, aby si každý deň hlt odpila. Vypila všetko hneď v ten večer a znova išla spať.

Snívalo sa jej, že počuje kroky na schodoch, príšerné škrípanie kože o kameň, ako keby sa niekto pomaly škriabal hore k jej komnate. Ona sa len chúlila pri dverách a celá roztrasená počúvala, ako sa blíži. Vedela, že je to ser Ilyn Payne, ide si po ňu s Ľadom v ruke, ide si po jej hlavu. Nebolo kam utiecť, nebolo sa kam schovať, nebolo ako zamknúť dvere. Nakoniec sa kroky zastavili a ona vedela, že je rovno za dverami, mlčky tam stojí s mŕtvym pohľadom v dlhej rapavej tvári. Zrazu si uvedomila, že je nahá. Čupla si, skúsila sa zakryť rukami, ale dvere sa už pomaly otvárali, vŕzgali, už z nich vytŕčal hrot dlhého meča…

Zobudila sa šepkajúc: „Prosím, prosím, už budem dobrá, budem dobrá, prosím vás, nie,“ nikto ju však nepočul.

Keď po ňu naozaj prišli, kroky vôbec nepočula. Dvere otvoril Joffrey, nie ser Ilyn, ale chlapec, ktorý bol kedysi jej princom. Ležala v posteli za za­tiahnutými závesmi a nevedela, či je poludnie, alebo polnoc. Najskôr za­čula tresnutie dverí. Potom odtiahli závesy, musela si zacloniť oči pred ostrým svetlom, a napokon ich zbadala stáť nad sebou.

„Pôjdeš so mnou dnes poobede na audienciu,“ oznámil jej Joffrey. „Okúp sa a obleč, ako sa patrí na moju snúbenicu.“ Vedľa neho stál Sandor Clegane v hladkom hnedom kabátci a zelenej peleríne, na jeho spálenú tvár bolo v rannom svetle zle pozerať. Za nimi sa týčili dvaja rytieri Kráľovskej gardy v dlhých bielych atlasových plášťoch.

Sansa si pritiahla prikrývku až po bradu, aby sa zakryla. „Nie,“ vzlykla, „prosím vás… dajte mi pokoj.“

„Ak nevstaneš a neoblečieš sa, spraví to za teba môj Pes,“ povedal Joffrey.

„Prosím ťa, princ môj…“

„Teraz som kráľ. Dunčo, vytiahni ju!“

Sandor Clegane ju zdrapil okolo drieku, darmo sa vzpierala, a vytiahol ju z postele. Prikrývka jej spadla na zem. Mala na sebe iba tenučkú nočnú košieľku, ktorá sotva zakrývala jej nahotu. „Robte, čo vám kážu, dieťa,“ povedal Clegane. „Oblečte sa.“ Takmer nežne ju postrčil ku skrini.

Sansa pred nimi cúvala. „Spravila som, čo mi prikázala kráľovná, napísala som tie listy, napísala som, čo chcela. Sľúbil si mi, že sa zľutuješ. Prosím ťa, pusti ma domov. Nedopustím sa nijakej zrady, budem dobrá, prisahám, nemám v sebe zradcovskú krv, naozaj nie. Chcem len ísť domov.“ Spomenula si na dobré spôsoby a sklonila hlavu. „Ak dovolíš,“ dodala slabým hláskom.

„Tak to teda nedovolím,“ odvrkol Joffrey. „Mama vraví, že si ťa aj tak mám zobrať, takže zostaneš tu a budeš poslúchať.“

„Ale ja si ťa nechcem zobrať!“ zastonala Sansa. „Zoťal si hlavu môjmu otcovi!“

„Bol to zradca. Nikdy som nesľúbil, že ho ušetrím, iba že budem milo­srdný, a to som bol. Keby to nebol tvoj otec, dal by som ho roztrhať alebo stiahnuť z kože, ale ja som mu doprial čistú smrť.“

Sansa naňho vytreštila oči, až teraz ho naozaj videla. Mal na sebe podšitý karmínový doublet s levím vzorom a pelerínu zo zlatohlavu s vysokým golierom, čo mu rámoval tvár. Čudovala sa, ako sa jej vôbec niekedy mohol páčiť. Pery mal mäkké a ružové ako červy, čo vyliezajú po daždi, a v očiach márnivý krutý pohľad. „Nenávidím ťa,“ šepla.

Kráľovi Joffreymu stvrdla tvár. „Mama hovorí, že sa nehodí, aby kráľ mlátil svoju ženu. Ser Meryn.“

Skôr než sa stihla spamätať, rytier bol pri nej. Mykol jej rukou dozadu, keď sa snažila chrániť si tvár, a spakruky jej struhol zaucho. Sansa si nepamätala, ako spadla, našla sa len na jednom kolene na trstine na zemi. Hučalo jej v hlave. Nad ňou stál ser Meryn Trant so zakrvavenými hánkami na bielej atlasovej rukavici.

„Budeš už poslúchať, alebo mu mám povedať, aby ťa znova potrestal?“

Sansa si necítila ucho. Chytila si ho a prsty jej ostali mokré a červené. „Ja… ako… ako rozkážete, pane.“

„Vaša výsosť,“ opravil ju Joffrey. „Budem sa pozerať, či si na audiencii.“ Zvrtol sa a odišiel.

Ser Merys a ser Arys vyšli za ním, len Sandor Clegane sa chvíľku zdržal a prudko ju vytiahol na nohy. „Ušetrite si trochu bolesti, dievča, a dajte mu, čo chce.“

„Čo… čo vlastne chce? Prosím vás, povedzte mi to.“

„Chce, aby ste sa usmievali, pekne voňali a boli jeho spanilou paňou,“ zachrčal Pes. „Chce počuť, ako odriekate všetky tie pekné formulky, čo vás naučila septa. Chce, aby ste ho milovali… a báli sa ho.“

Keď odišiel, Sansa sa znovu zviezla na trstinu a dívala sa do steny, až kým sa do komnaty placho nevkradli dve slúžky. „Budem potrebovať horúci kúpeľ, prosím,“ povedala im, „a voňavku a nejaký púder, aby som zakryla túto modrinu.“ Pravá strana tváre jej opuchla a začínala ju bolieť, ale vedela, že Joffrey bude chcieť, aby vyzerala pekne.

Horúca voda jej pripomenula Zimovres, a to jej dodalo silu. Neumývala sa, odkedy zomrel otec, a až ju zarazilo, aká špinavá voda po nej zostala. Slúžky jej opláchli krv z tváre, vydrhli chrbát, umyli vlasy a vyčesali ich, až jej splývali v pôvabných gaštanových vlnách na chrbte. Sansa sa s nimi nerozprávala, len keď im dávala príkazy, boli to predsa lannisterovské slúžky, nie jej komorné, a tak im neverila. Keď už bol čas obliecť sa, vybrala si zelené hodvábne šaty, ktoré mala na turnaji. Spomenula si, aký bol k nej v ten večer na oslave Joff galantný. Možno si pri pohľade na tie šaty spomenie aj on a bude k nej milší.

Kým čakala, vypila za pohár cmaru a zjedla pár keksíkov na upokojenie žalúdka. Napoludnie sa vrátil ser Meryn. Teraz mal na sebe bielu zbroj – košeľu zo smaltovaných šupín so zlatým tepaným vzorom, vysokú prilbu so zlatým slnkom v erbe, vyleštené plátové náholenníky, nákrčník, rukavice aj topánky a ťažký vlnený plášť, zopnutý sponou so zlatým levom. Priezor si dal z prilby dolu, a tak bolo ešte lepšie vidieť jeho nevľúdnu tvár: vačky pod očami, široké neprívetivé ústa, šedivejúce hrdzavé vlasy. „Pani,“ oslovil ju a uklonil sa, ako keby jej pred tromi hodinami vôbec nestruhol zaucho. „Jeho výsosť ma posiela, aby som vás priviedol do trónnej siene.“

„A máte ma aj zbiť, keby som odmietla?“

„A odmietate, pani?“ Hľadel na ňu s bezvýraznou tvárou. Ani len ne­pozrel na modrinu, čo jej urobil.

Sansa si uvedomila, že k nej necíti nenávisť, ale ani ju nemá rád. Necíti k nej vôbec nič. Je preňho len… len vec. „Nie,“ odvetila a postavila sa. Dvíhala sa v nej zlosť, chcela mu ublížiť, ako ublížil on jej, varovať ho, že keď sa stane kráľovnou, pošle ho do vyhnanstva, ak sa jej ešte čo i len dotkne… ale potom si spomenula na Psove slová a povedala len: „Urobím, čo mi jeho výsosť prikáže.“

„Ako ja,“ poznamenal rytier.

„Áno… ale vy nie ste skutočný rytier, ser Meryn.“

Sansa vedela, že Sandor Clegane by sa na tom zasmial. Iní by jej vynadali, zahriakli ju, aby čušala, alebo by ju dokonca poprosili o odpustenie. Ser Meryn Trant nereagoval nijako. Serovi Merynovi Trantovi to bolo skrátka jedno.

Na balkóne nebol nikto okrem Sansy. Stála tam so sklonenou hlavou a potláčala slzy, kým dolu sedel Joffrey na Železnom tróne a podľa chvíľ­kového rozmaru uskutočňoval vlastnú predstavu o spravodlivosti. Deväť prípadov z desiatich ho očividne nudilo, tie prenechal svojej rade, a kým lord Baelish, veľmajster Pycelle alebo kráľovná Cersei rozhodli, nepokojne sa vrtel. No keď si povedal, že rozhodne sám, nedokázala ho odradiť ani kráľovná matka.

Predviedli pred neho zlodeja a on rozkázal serovi Ilynovi, aby mu priamo na mieste odťal ruku. Predstúpili pred neho dvaja rytieri so sporom o nejakú pôdu a on vyhlásil, že sa o ňu majú biť v súboji na druhý deň ráno. „Na život a na smrť,“ dodal. Nejaká žena si pred ním kľakla a prosila ho o hlavu muža, ktorého popravili za zradu. Povedala, že ho milovala a chcela by ho slušne pochovať. „Ak si milovala zradcu, sama si zradkyňa,“ vyhlásil Joffrey. A už ju dva zlaté plášte odvádzali do temnice.

Žabací lord Slynt sedel na konci zasadacieho stola v čiernom zamatovom kabátci a žiarivej peleríne zo zlatohlavu a súhlasne prikývol, zakaždým keď kráľ vyniesol rozsudok. Sansa pozorne sledovala jeho škaredú tvár, spomínala, ako sotil jej otca na zem, aby ho ser Ilyn mohol popraviť, a mala sto chutí nejako mu ublížiť, želala si, aby sa našiel nejaký hrdina, ktorý by sotil na zem jeho a zoťal mu hlavu. Ale hlások v jej hlave šepkal: Žiadni hrdinovia nie sú, a spomenula si, čo jej povedal lord Petyr presne tu, v tejto sieni. „Život nie je pieseň, moja zlatá,“ vyhlásil vtedy. „Raz to možno pochopíte na vlastnú škodu.“ V živote vyhrávajú obludy, povedala si v duchu, a vtom začula v hlave Psov chrapľavý hlas, ako keď zaškrípe kov o kameň: „Ušetri­te si trochu bolesti, dievča, a dajte mu, čo chce.“

Posledný prípad predstavoval okrúhly krčmový spevák, ktorého obvinili, že zložil pesničku, čo zosmiešňuje kráľa Roberta. Joff rozkázal, aby mu priniesli jeho drevenú harfu a aby zaspieval pieseň pred celým zhromaždením. Spevák plakal a prisahal, že už ju nikdy nebude spievať, ale kráľ neustúpil. Bola to celkom vtipná pesnička o tom, ako sa Robert bije s prasaťom. Sansa vedela, že prasa je ten kanec, čo ho zabil, ale niektoré verše budili dojem, akoby hovorili o kráľovnej. Keď spevák skončil, Joffrey oznámil, že sa rozhodol byť milosrdný. Spevák si môže nechať buď prsty, alebo jazyk. Dostane deň na rozmyslenie. Janos Slynt prikývol.

To bola posledná záležitosť toho dňa a Sansa si s úľavou vydýchla, no jej martýrium sa ešte neskončilo. Keď herold ukončil audienciu, utiekla z balkóna, ale Joffrey ju už čakal na začiatku točitého schodiska. Bol s ním Pes aj ser Meryn. Mladý kráľ si ju premeral skúmavým okom. „Už vyzeráš oveľa lepšie ako predtým.“

„Ďakujem, vaša výsosť,“ povedala Sansa. Boli to len prázdne slová, ale prikývol a usmial sa.

„Poď so mnou,“ prikázal a ponúkol jej rameno. Nemala na výber, a tak sa doňho zavesila. Kedysi by bola z jeho dotyku vo vytržení, teraz jej z neho naskakovali zimomriavky. „Čoskoro budem mať meniny,“ povedal jej, keď vychádzali zadným východom z trónnej siene. „Bude veľká oslava a dary. Čo mi dáš ty?“

„Ja… ešte som nad tým nepremýšľala, pane.“

„Vaša výsosť,“ opravil ju príkro. „Ty si skutočne hlupaňa. Mama to vraví už dávno.“

„Naozaj?“ Po tom všetkom ju už jeho slová nemali tak zraňovať, ale aj tak ju zaboleli. Kráľovná k nej bola vždy milá.

„Veru hej. Bojí sa o naše deti, či nebudú sprosté po tebe, ale povedal som jej, nech si nerobí starosti.“ Kráľ pokynul a ser Meryn im otvoril dvere.

„Ďakujem, vaša výsosť,“ zamrmlala. Pes mal pravdu, pomyslela si, som len vtáča, čo opakuje naučené slová. Slnko kleslo za západný múr a kamene Červenej bašty svietili červeno ako krv.

„Obťažkám ťa deckom, len čo ho budeš môcť vynosiť,“ pokračoval Joffrey, keď ju viedol cez cvičisko. „Ak bude prvé decko sprosté, dám ti zoťať hlavu a nájdem si bystrejšiu manželku. Čo myslíš, kedy budeš môcť mať deti?“

Nedokázala sa naňho ani pozrieť, tak veľmi ju zahanbil. „Septa Mordana hovorí, že väčšinou… väčšinou urodzené dievčatá rozkvitnú v dvanástich, trinástich rokoch.“

Joffrey prikývol. „Tadeto.“ Viedol ju do strážnice k schodisku na cimburie.

Sansa sa mu celá roztrasená vytrhla. Zrazu vedela, kam ju vedie. „Nie,“ povedala vystrašeným hláskom. „Nie, prosím vás, nenúťte ma, prosím vás…“

Joffrey zovrel pery. „Chcem ti ukázať, ako skončia zradcovia.“

Sansa zúrivo krútila hlavou. „Nechcem. Nechcem.“

„Môžem povedať serovi Merynovi, aby ťa vytiahol hore,“ vyhrážal sa. „Ale to sa ti nebude páčiť. Radšej ma poslúchni.“ Natiahol k nej ruku, ale Sansa pred ním cúvla a vrazila chrbtom rovno do Psa.

„Poslúchnite, dievča,“ povedal jej Sandor Clegane a potisol ju naspäť ku kráľovi. Vykrivil ústa v popálenej tvári a Sansa akoby počula zvyšok. Vy­tiahne vás hore po dobrom či po zlom, tak mu dajte, čo chce.

Premohla sa a chytila kráľa Joffreyho za ruku. Bol to príšerný výstup – bojovala s každým schodom, ako keby sa brodila po členky v blate, a nahor viedlo oveľa viac schodov, ako by si myslela, tisíc tisícok schodov, a na ich konci na ňu čakala príšerná prehliadka.

Keď stáli hore za cimburím strážnice, mali svet pred sebou ako na dlani. Sansa videla Veľký Baelorov sept na Visenyinom kopci, kde zomrel otec. Na druhom konci Ulice sestier stáli vyhorené ruiny Dračej nory. Červené slnko zapadalo za Bránu bohov. Za chrbtom mala slanú vodu a na juhu videla rybí trh, doky a zvírený prúd Čiernej vody. A na severe…

Obrátila sa tým smerom a videla iba mesto, ulice a uličky, kopce a svahy a ďalšie ulice a ďalšie uličky a v diaľke kamenné hradby. No vedela, že za nimi je šíra krajina, usadlosti, polia a lesy, a ešte za nimi, ďalej a ďalej, a ešte ďalej na sever stojí Zimovres.

„Kam sa dívaš?“ opýtal sa Joffrey. „Toto som ti chcel ukázať, tuto.“

Vonkajší okraj hradieb chránil široký kamenný parapet, ktorý siahal Sanse až po bradu, s medzerami v päťstopových rozstupoch pre lukostrelcov. A na výstupkoch medzi strieľňami boli hlavy narazené na železných koloch, s tvárou obrátenou k mestu. Sansa si ich všimla, len čo vstúpila na ocho­dzu, ale rieka, živé ulice a zapadajúce slnko poskytovali oveľa krajší výhľad. Môže ma prinútiť, aby som sa pozrela na tie hlavy, hovorila si v duchu, ale neprinúti ma vidieť ich.

„Toto je tvoj otec,“ povedal. „Tento tu. Dunčo, otoč tú hlavu, nech ho vidí.“

Sandor Clegane chytil hlavu za vlasy a otočil ju. Odseknutú hlavu obliali dechtom, aby dlhšie vydržala. Sansa sa na ňu pozerala, ale vôbec ju nevidela. Ani trochu nevyzerá ako lord Eddard, pomyslela si, vlastne nevyzerá ani ako naozajstná. „Ako dlho sa mám pozerať?“

Joffrey bol očividne sklamaný. „Chceš vidieť aj ostatné?“ Rad hláv bol veľmi dlhý.

„Ak vás to poteší, vaša výsosť.“

Joffrey ju viedol po ochodzi popri tucte ďalších hláv a dvoch prázdnych koloch. „Tieto dva si nechávam pre strýka Stannisa a strýka Renlyho,“ vysvetlil. Ostatné hlavy tam boli napichnuté oveľa dlhšie ako otcova. Aj napriek dechtu sa niektoré už vôbec nedali rozoznať. Kráľ na jednu ukázal a povedal: „To je tvoja septa,“ ale Sansa by ani nevedela povedať, či je to žena. Sánka odhnila a vtáky vyžrali jedno ucho a takmer celé líce.

Sansa už predtým uvažovala, čo sa stalo so septou Mordanou, hoci mala pocit, že to vedela po celý čas. „Prečo ste ju zabili?“ opýtala sa. „Bola predsa mníška…“

„Bola to zradkyňa.“ Joffrey vyzeral namrzene, ktovie, čím ho nahnevala. „Ešte si mi nepovedala, čo mi chceš dať na meniny. A možno by som mohol dať niečo ja tebe, čo ty na to?“

„Ak vám to urobí radosť, pane,“ odvetila Sansa.

Keď sa usmial, vedela, že si z nej uťahuje. „Aj tvoj brat je zradca, vieš.“ Otočil hlavu septy Mordany naspäť. „Pamätám si tvojho brata zo Zimovresu. Môj pes ho nazval pánom s dreveným mečom. No nie, dunčo?“

„Naozaj?“ začudoval sa Pes. „Nespomínam si.“

Joffrey nevrlo mykol plecami. „Tvoj brat porazil môjho strýka Jaimeho. Mama hovorí, že to vraj bola zákerná zrada. Plakala, keď sa o tom dopočula. Ženy sú slabošky, ešte aj ona, aj keď sa tvári, že nie je. Vraj musíme zostať v Kráľovom prístave, keby chceli zaútočiť moji druhí strýkovia, ale mne je to jedno. Po oslave menín dám dokopy vojsko a pôjdem osobne zabiť tvojho brata. To ti darujem, lady Sansa. Hlavu tvojho brata.“

V tej chvíli ju pochytil taký hnev, že z nej vyletelo: „A možno mi brat prinesie tvoju hlavu.“

Joffrey sa zamračil. „Takto si zo mňa uťahovať nebudeš. Pravá dáma si nerobí žarty zo svojho pána. Ser Meryn, naučte ju.“

Tentoraz ju rytier zdrapil pod bradou a pridržal jej hlavu, keď ju udrel. Vyfliaskal ju dvakrát, zľava doprava, a potom ešte silnejšie sprava doľava. Rozrazil jej peru a po brade sa jej pustila krv, čo sa miešala so slanými slzami.

„A nerev stále,“ napomenul ju Joffrey. „Si krajšia, keď sa usmievaš.“

Sansa sa prinútila do úsmevu, bála sa, že povie serovi Merynovi, aby ju znova udrel, ale zbytočne, kráľ len zavrtel hlavou. „Utri si tú krv, si celá špinavá.“

Vonkajší parapet jej siahal po bradu, ale z vnútornej strany ochodze nebolo nič, od nádvoria pod nimi ich delilo sedemdesiat či osemdesiat stôp. Stačilo by doňho trochu strčiť, hovorila si v duchu. Stojí rovno tu, rovno tu, a škerí sa na ňu tými perami červa. Urob to, povedala si. Urob to. Hneď teraz. Dokonca by jej bolo jedno, aj keby spadla spolu s ním. Úplne jedno.

„Ukážte.“ Sandor Clegane si kľakol pred ňu, medzi ňu a Joffreyho. Na to, aký bol obrovský, jej prekvapujúco jemne utrel krv, čo jej vytekala z rozrazenej pery.

Správna chvíľa bola preč. Sansa sklopila zrak. „Ďakujem,“ povedala, keď skončil. Je predsa dobré dievča a vie, čo sa patrí.





DAENERYS


Nad jej horúčkovitými snami sa vznášal tieň krídel.

„Nechceš prebudiť draka, však?“

Kráčala dlhou chodbou pod vysokými kamennými oblúkmi. Nemohla sa obzrieť, nesmela. Pred ňou boli dvere, z tej diaľky vyzerali malé, ale videla, že sú červené. Pridala do kroku, po jej bosých nohách zostávali na dlažbe krvavé šľapaje.

„Nechceš prebudiť draka, však?“

Zbadala slnečné svetlo nad Dothrackým morom, nad živou pláňou, nasýtenou zemitými vôňami a pachom smrti. Fúkal vietor a tráva sa vlnila ako vodná hladina. Drogo ju držal v mocnom náručí, hladkal ju medzi nohami, roztvoril ju a vymámil tú sladkú vlhkosť, čo patrila len jemu, a hviezdy sa na nich zhora usmievali, hviezdy na slnečnej oblohe. „Domov,“ šepla, keď do nej vnikol a naplnil ju svojím semenom, ale zrazu boli hviezdy preč, popod modrú oblohu sa prehnali obrovské krídla a svet zachvátili plamene.

„Nechceš prebudiť draka…“

V odmeranej tvári sera Joraha videla smútok. „Rhaegar bol posledný drak,“ povedal jej. Zohrieval si priesvitné ruky nad ohňom, v ktorom tleli dračie vajcia, červené ako uhlíky. V jednej chvíli bol tam, a vzápätí bledol, jeho telo strácalo farbu, bolo nehmotnejšie ako vietor. „Posledný drak,“ šepol slabo ako vánok, a bol preč. Cítila tmu za chrbtom a červené dvere akoby boli ešte ďalej ako predtým.

„Nechceš prebudiť draka…“

Stál pred ňou Viserys a vrieskal: „Drak neprosí, ty cundra. Drakovi nerozkazuješ. Ja som drak, a dostanem korunu.“ Roztavené zlato mu stekalo po tvári ako vosk, vypaľovalo mu do mäsa hlboké ryhy. „Ja som drak a dostanem korunu!“ vykrikoval a jeho prsty chniapali ako hady, hrýzli ju do bradaviek, štípali, skrúcali, aj keď mu praskli oči a stiekli po spálených čiernych lícach ako huspenina.

„Nechceš prebudiť draka…“

Červené dvere boli ďaleko pred ňou a ona cítila, ako jej zozadu vanie na chrbát ľadový dych. Keby ju dolapil, čakala by ju smrť, ktorá je viac než len smrť, naveky by zavýjala sama v temnotách. Rozbehla sa.

„Nechceš prebudiť draka…“

Cítila v sebe teplo, neznesiteľnú páľavu v lone. Jej syn bol vysoký a hrdý, mal Drogovu bronzovú pokožku, jej strieborné vlasy a fialové oči ako mandle. A usmial sa na ňu, zdvihol k nej ruku, no keď otvoril ústa, vyšľahol z nich oheň. Videla, ako mu srdce prehorelo cez hrudník, a v okamihu zmizol, zhltlo ho to, ako zhltne plameň sviečky nočného motýľa, zostal z neho len popol. Plakala za svojím dieťaťom, za prísľubom sladkých ústočiek na prsníku, ale keď sa jej slzy dotkli pokožky, vyparili sa.

„… chceš prebudiť draka…“

Chodbu lemovali duchovia oblečení do vyblednutých kráľovských rúch. V rukách držali meče z bledého ohňa. Mali strieborné, zlaté a platinovo­biele vlasy, v očiach opály, ametysty, turmalíny a nefrity. „Rýchlejšie,“ kričali, „rýchlejšie, rýchlejšie.“ Utekala, a kde sa jej nohy dotkli zeme, roztápala sa dlažba. „Rýchlejšie!“ kričali duchovia jednohlasne, aj ona vykríkla a vrhla sa dopredu. Chrbtom jej preletela ostrá bolesť, cítila, ako sa jej otvára koža, vnímala zápach horiacej krvi a zbadala tieň krídel. A Daenerys Targaryenová letela.

„… prebudiť draka…“

Pred ňou sa vypínali dvere, červené dvere, tak blízko, blízučko, hala sa jej rozmazávala pred očami, chlad za chrbtom sa vzďaľoval. Zrazu kamene zmizli, letela ponad Dothracké more, stále vyššie, pod ňou sa vzdúvali zelené vlny a všetko živé utekalo v hrôze pred tieňom jej krídel. Cítila vôňu domova, videla ho tam, rovno za tými dverami, zelené polia, velikánske kamenné domy a náručie, v ktorom jej bude teplo, tam. Prudko otvorila dvere.

„… draka…“

Zbadala svojho brata Rhaegara, sedel na koni čiernom ako jeho brne­nie. Cez úzku štrbinu na prilbe žiaril červený oheň. „Posledný drak,“ šepol takmer nečujne hlas sera Joraha. „Posledný, posledný.“ Dany mu zdvihla vyleštený čierny priezor. Tvár, čo za ním našla, bola jej vlastná.

Potom ju nadlho pohltila iba bolesť, oheň v jej vnútri a šepot hviezd.

Zobudila sa s pachuťou popola v ústach.

„Nie,“ zastonala, „nie, prosím.“

„Khaleesi?“ Jhiqui sa nad ňou sklonila ako vystrašené vtáčatko.

Stan bol ponorený v nehybnom tieni. Z ohniska sa vznášali sadze nahor a Dany ich sledovala pohľadom, ako letia von cez otvor v streche. Letia, pomyslela si. Mala som krídla, letela som. Ale bol to len sen. „Pomôžte mi,“ šepla a skúšala sa postaviť. „Prineste mi…“ Rozprávanie ju bolelo a nevedela si spomenúť, čo chcela. Prečo ju všetko tak veľmi bolí? Ako keby jej roztrhali telo na kusy a znova ho poskladali. „Chcem…“

„Áno, khaleesi.“ Jhiqui okamžite vybehla zo stanu a kričala. Dany potrebuje… niečo… niekoho… ale čo? Vedela, že je to dôležité. Na ničom inom na celom svete nezáležalo. Prevalila sa na bok a podoprela na lakti, zápasila s dekou omotanou okolo nôh. Tak ťažko sa jej hýbalo! Svet sa jej krútil pred očami. Musím…

Našli ju na koberci, ako sa plazí k dračím vajciam. Ser Jorah Mormont ju zdvihol do náručia a odniesol naspäť na lôžko, darmo sa chabo vzpierala. Ponad jeho plece zazrela svoje tri slúžky, Jhoga s chumáčikom fúzov a širokú tvár Mirri Maz Duur. „Musím,“ usilovala sa im povedať, „musím…“

„… spať, princezná,“ povedal ser Jorah.

„Nie,“ šepkala Dany. „Prosím, prosím.“

„Áno.“ Zakryl ju hodvábnou prikrývkou, hoci celá horela. „Vyspite sa, aby ste znova nabrali silu, khaleesi. Vráťte sa k nám.“ A už tam bola Mirri Maz Duur, maegi, a prikladala jej pohár k ústam. Zacítila kyslé mlieko a ešte čosi husté a trpké. Teplý nápoj jej stekal po brade. Nevedno ako sa jej podarilo prehltnúť. Stan potemnel a opäť ju premohol spánok. Tentoraz sa jej nesnívalo. Pokojne sa vznášala na čiernom bezbrehom mori.

Po nejakom čase – ráno, na druhý deň, o rok, nevedela kedy – sa znova zobudila. Tentoraz sa nepokúšala vstať. „Irri,“ povedala, „Jhiqui. Doreah.“ Zaraz boli pri nej. „Mám sucho v hrdle,“ šepla, „strašne sucho,“ a tak jej priniesli vodu. Bola teplá a zvetraná, ale Dany ju aj tak hltavo vypila a poslala Jhiqui po ďalšiu. Irri namočila handričku a utrela jej čelo. „Bola som chorá,“ povedala Dany. Dothračanka prikývla. „Ako dlho?“ Mokrý obklad bol príjemný, ale Irri vyzerala taká smutná, až to Dany vyľakalo. „Dlho,“ šepla. Keď sa Jhiqui vrátila s ďalšou vodou, prišla s ňou aj Mirri Maz Duur s rozospatými očami. „Pite,“ povedala a znova zdvihla Dany hlavu k poháru, ale tentoraz to bolo len víno. Sladké ako nektár. Dany sa napila a zasa si ľahla, počúvala rytmus vlastného dychu. Cítila ťažobu v údoch, keď ju znova premáhal spánok. „Prineste mi,“ mrmlala ospalým hlasom, „Prines­te… chcem držať…“

„Áno?“ opýtala sa maegi. „Čo si želáte, khaleesi?“

„Prineste mi… vajce… dračie vajce… prosím…“ Viečka mala ako z olova, už ich nevládala udržať.

Keď sa zobudila tretíkrát, prenikal cez dieru v strope stĺp zlatého slnečného svetla a v náručí jej ležalo dračie vajce – to bledé, čo malo šupiny maslovej farby, s prstencami zlatej a bronzovej – Dany cítila jeho teplo. Obnažená pokožka sa jej pod plachtami leskla od potu. Dračia rosa, pomyslela si. Zľahka prešla prstami po škrupine, pohladila zlaté špirály a pocítila, ako sa vo vnút­ri čosi pomrvilo, natiahlo. Nevyľakalo ju to. Všetok strach bol preč, zhorel.

Dany si chytila čelo. Mala ho spotené, no chladné, horúčka prešla. Posadila sa. Na chvíľku sa jej zakrútila hlava a ozvala sa prudká bolesť medzi nohami. Cítila sa však silná. Len čo vykríkla, pribehli slúžky. „Vodu,“ povedala, „krčah vody, čo najstudenšej. A ešte asi ovocie. Datle.“

„Ako rozkážete, khaleesi.“

„Chcem sera Joraha,“ povedala a postavila sa. Jhiqui jej priniesla hodvábne rúcho a prehodila jej ho cez plecia. „A horúci kúpeľ a Mirri Maz Duur a…“ Náhle sa jej vrátili všetky spomienky a zneistela. „Khal Drogo,“ prinútila sa vytisnúť zo seba a s hrôzou sa im zahľadela do tvárí. „Je…?“

„Khal žije,“ odvetila potichu Irri… no Dany si všimla tieň v jej očiach, keď to vyslovila, a vzápätí sa rozbehla po vodu.

Obrátila sa k Dorei. „Hovor.“

„Ja… idem zavolať sera Joraha,“ odpovedala Lysanka, sklonila hlavu a vybehla zo stanu.

Aj Jhiqui by bola utiekla, ale Dany ju chytila za zápästie a nepustila ju. „O čo ide? Musím to vedieť. Drogo… a moje dieťa.“ Prečo si až doteraz nespomenula na dieťa? „Môj syn… Rhaego… kde je? Chcem ho vidieť.“

Slúžka sklopila zrak. „Chlapec… nežil, khaleesi.“ Vystrašene zašepkala.

Dany ju pustila. Môj syn je mŕtvy, pomyslela si, keď Jhiqui odišla. Vedela to. Vedela to, už keď sa prvý raz prebrala a Jhiqui plakala. Nie, vedela to ešte skôr, ako sa prebrala. Znezrady sa jej vrátil ten živý sen a spomenula si na vysokého muža s bronzovou pokožkou a dlhým zlatostrieborným vrkočom, ktorý začal horieť.

Vedela, že by mala plakať, ale oči mala úplne suché. Plakala v snoch a slzy na jej lícach sa menili na paru. Všetok žiaľ sa zo mňa vypálil, povedala si. Bola smutná, a predsa… cítila, ako sa jej Rhaego vzďaľuje, ako keby ani nikdy nebol.

O chvíľu prišiel ser Jorah aj s Mirri Maz Duur a zbadali, ako Dany stojí nad dvoma dračími vajcami, čo ležali v truhlici. Zdalo sa jej, že sú rovnako horúce ako vajce, s ktorým spala, čo bolo čudné. „Ser Jorah, poďte sem,“ povedala. Zobrala ho za ruku a položila ju na čierne vajce so šarlátovými špirálami. „Čo cítite?“

„Škrupinu tvrdú ako skala.“ Rytier bol v strehu. „Šupiny.“

„Teplo?“

„Nie. Studený kameň.“ Odtiahol ruku. „Princezná, je vám dobre? Nemali by ste ležať, nie ste ešte prislabá?“

„Slabá? Som silná, Jorah.“ Ale aby mu urobila radosť, oprela sa o vankúše. „Povedzte mi, ako zomrelo moje dieťa.“

„Narodil sa mŕtvy, princezná. Ženy hovoria…“ Zaváhal a Dany si všimla, ako na ňom všetko visí a ako kríva.

„Hovorte. Povedzte mi, čo hovoria ženy.“

Odvrátil tvár. Mal utrápený pohľad. „Dieťa vraj bolo…“

Čakala, ale ser Jorah to nedokázal vysloviť. Tváril sa zahanbene. Sám vyzeral ako mŕtvola.

„Znetvorené,“ dopovedala zaňho Mirri Maz Duur. Rytier bol silný, ale Dany v tej chvíli pochopila, že maegi je silnejšia a krutejšia, a rozhodne oveľa nebezpečnejšia. „Neprirodzené. Sama som ho vytiahla von. Malo šupiny ako jašterica, bolo slepé, malo zakrpatený chvost a maličké kožené krídla ani netopier. Keď som sa ho dotkla, mäso sa oddeľovalo od kostí, malo v sebe plno červov a smrdelo rozkladom. Bolo mŕtve už celé roky.“

Temnota, pomyslela si Dany. Tá príšerná temnota, čo sa hnala za ňou a chcela ju pohltiť. Ak sa obzrie, je stratená. „Keď ma ser Jorah priniesol sem do stanu, môj syn bol živý a silný,“ povedala. „Cítila som, ako kope, ako sa chce narodiť.“

„Nech je, ako chce,“ povedala Mirri Maz Duur, „z vášho lona vyšlo to, čo som povedala. V tomto stane bola smrť, khaleesi.“

„Len tiene,“ povedal ser Jorah zastretým hlasom, ale Dany v ňom začu­-la pochybnosti. „Videl som ich, maegi. Videl som ťa, samu, ako tancuješ s tieňmi.“

„Hrob vrhá dlhé tiene, Železný pane,“ odvetila Mirri. „Dlhé a tmavé, a nakoniec ich žiadne svetlo nezaženie.“

Dany vedela, že jej syna zabil ser Jorah. Spravil, čo mu velila láska a oddanosť, ibaže ju zaniesol na miesto, kam by nemal vkročiť nikto živý, a vydal jej dieťa napospas temnote. Aj on to vedel – jeho sivá tvár, prázdny pohľad, krívanie. „Dotkli sa vás tiene, ser Jorah,“ povedala mu. Rytier mlčal. Dany sa obrátila ku kňažke. „Varovala si ma, že za život sa dá zaplatiť len smrťou. Bola som presvedčená, že máš na mysli koňa.“

„Nie,“ odvetila Mirri Maz Duur. „To bolo len klamstvo, ktoré ste si sama nahovorili. Vedeli ste, aká je cena.“

Vedela? Naozaj? Ak sa obzriem, som stratená. „Zaplatili sme,“ povedala. „Kôň, moje dieťa, Quaro a Qhoto, Haggo a Cohollo. Zaplatili sme tú cenu znova a znova.“ Zdvihla sa z vankúšov. „Kde je khal Drogo? Pošli ho ku mne, kňažka, maegi, krvavá čarodejnica, nech si, čo si. Priveď mi khala Droga. Ukáž mi, čo som si vykúpila synovým životom.“

„Ako rozkážete, khaleesi,“ povedala starena. „Poďte, zavediem vás k nemu.“

Dany bola slabšia, ako si myslela. Ser Jorah ju objal rukou a pomohol jej vstať. „Na to bude čas aj neskôr, princezná,“ hlesol.

„Chcem ho vidieť hneď, ser Jorah.“

Po prítmí v stane ju svet vonku oslepil. Slnko pálilo ako roztavené zlato, zem bola vyschnutá a prázdna. Jej slúžky už čakali s ovocím, vodou a vínom a Jhogo prišiel pomôcť serovi Jorahovi a podoprel ju z druhej strany. Aggo a Rakharo stáli za ním. Páliace slnko sa odrážalo od piesku a Dany ledva videla, musela si rukou zacloniť oči. Zbadala pahrebu po ohni, zopár de­siatok koní, ktoré sa ľahostajne ponevierali vôkol a hľadali kúsok trávy, roztrúsené stany a rohože. Zbehol sa hlúčik detí, aby sa na ňu pozreli, za nimi zočila ženy, ktoré sa venovali svojej práci, a zoschnutých starcov, ktorí sledovali unavenými očami modrú oblohu a ochabnuto plieskali po muchách-pijaviciach. Zhruba sto ľudí, viac nie. Tam, kde si predtým rozložilo tábor štyridsaťtisíc ďalších, teraz povieval iba vietor a prach.

„Drogov khalasar odišiel,“ povedala.

„Khal, ktorý sa neudrží v sedle, nie je khal,“ podotkol Jhogo.

„Dothrakovia idú len za silnými mužmi,“ povedal ser Jorah. „Je mi ľúto, princezná. Nemohli sme ich nijako zadržať. Najprv odišiel Pono, ktorý sa vyhlásil za khala Pona, a veľa ľudí išlo s ním. Onedlho spravil Jhaqo to isté. Ostatní sa vykradli v noci v menších či väčších skupinách. V Do­thrackom mori, kde bol kedysi jediný Drogov khalasar, vznikol teraz tucet nových.“

„Zostali starci,“ poznamenal Aggo. „A vystrašení ľudia, slabí a chorí. A my, čo sme prisahali. My sme zostali.“

„Zobrali si čriedy khala Droga, khaleesi,“ doplnil Rakharo. „Bolo nás málo, nemohli sme ich zastaviť. To je právo silnejšieho, že zoberie slabším. Pobrali aj veľa otrokov, khalových aj vašich, ale zopár nám nechali.“

„A čo Eroeh?“ opýtala sa Dany, keď si spomenula na vystrašené dievča, ktoré zachránila pred mestom Ovčieho národa.

„Zmocnil sa jej Mago, teraz je pokrvným jazdcom khala Jhaqa,“ vysvetlili Jhogo. „Zajazdil si na nej zhora zdola, potom ju dal svojmu khalovi a Jhaqo ju dal svojim pokrvným jazdcom. Bolo ich šesť. Keď s ňou skon­čili, podrezali jej hrdlo.“

„Bol to jej osud, khaleesi,“ dodal Aggo.

Ak sa obzriem, som stratená. „Krutý osud,“ poznamenala Dany, „ale nie taký krutý, aký čaká Maga. Prisahám pred starými aj novými bohmi, pred ovčím bohom a konským bohom a všetkými bohmi, čo existujú. Prisahám pred Matkou hôr a Lonom sveta. Skôr než s Magom a koom Jhaqom skončím, budú prosiť o milosť, akú preukázali Eroeh.“

Dothrakovia sa na seba neisto pozreli. „Khaleesi,“ ozvala sa slúžka Irri, ako keby sa rozprávala s malým dieťaťom, „Jhaqo je teraz khal a má so sebou dvadsaťtisíc jazdcov.“

Zdvihla hlavu. „A ja som Daenerys zrodená za búrky, Daenerys z rodu Targaryenovcov, z krvi Aegona Dobyvateľa a Maegora Krutého a starej Valýrie. Som dračia dcéra a prisahám vám, že tí muži budú vrieskať, keď budú zomierať. A teraz ma zaveďte za khalom Drogom.“

Ležal na holej červenej zemi a hľadel hore do slnka.

Sedel na ňom tucet múch-pijavíc, ale akoby ich ani necítil. Dany ich odohnala a kľakla si k nemu. Mal doširoka otvorené oči, no nevidel, a hneď sa dovtípila, že je slepý. Keď zašepkala jeho meno, nepočul ju. Ranu na hrudi mal zahojenú, zostala po nej ohyzdná sivočervená jazva.

„Prečo je tu vonku sám a na slnku?“ opýtala sa ich.

„Očividne má rád teplo, princezná,“ odvetil ser Jorah. „Očami sleduje slnko, hoci ho nevidí. Svojím spôsobom vie aj chodiť. Zájde, kam ho zavediete, ale nie ďalej. Naje sa, ak mu vložíte jedlo do úst, a napije, ak mu kvapnete vodu na pery.“

Dany pobozkala svoje slnko a hviezdy na čelo a postavila sa tvárou v tvár Mirri Maz Duur. „Tvoje čary majú vysokú cenu, maegi.“

„Žije,“ povedala Mirri Maz Duur. „To ste chceli. Za to ste zaplatili.“

„Toto nie je život, nie pre človeka, ako bol Drogo. Jeho život bol smiech a mäso nad ohňom a kôň medzi stehnami. Jeho život bol arakh v ruke a zvončeky vo vlasoch, čo mu cinkali, keď cválal v ústrety ne­priate­ľovi. Jeho život boli jeho pokrvní jazdci a ja a syn, ktorého som mu mala dať.“

Mirri Maz Duur mlčala.

„Kedy bude ako predtým?“ chcela vedieť Dany.

„Keď bude slnko vychádzať na západe a zapadať na východe,“ odvetila Mirri Maz Duur. „Keď moria vyschnú a hory budú viať vo vetre ako listy. Keď sa vo vašom lone znova objaví život a porodíte živé dieťa. Potom sa vráti, ale skôr nie.“

Dany kývla serovi Jorahovi a ostatným. „Nechajte nás. Musím sa porozprávať s maegi osamote.“ Mormont a Dothrakovia sa stiahli. „Ty si to vedela,“ povedala jej Dany, keď ostatní odišli. Bolelo ju celé telo zvnútra aj zvonka, ale hnev jej dodával silu. „Vedela si, čo kupujem, vedela si, aká je cena, a nechala si ma ju zaplatiť.“

„Nemali mi vypáliť chrám,“ odvetila pokojne objemná žena s plochým nosom. „Rozhnevali Veľkého pastiera.“

„Toto nebolo dielo žiadneho boha,“ namietla chladno Dany. Ak sa ob­zriem, som stratená. „Podviedla si ma. Zavraždila si dieťa, čo bolo vo mne.“

„Teraz už žrebec, čo si osedlá svet, nevypáli žiadne mestá. Jeho khalasar nezadupe ďalšie národy do zeme.“

„Prihovorila som sa za teba,“ povedala skľúčene Dany. „Zachránila som ťa.“

„Zachránila?“ Lhazareenka si odpľula. „Traja jazdci na mne jazdili, nie tak, ako má byť muž so ženou, ale zozadu, ako si pes berie suku. Keď ste šli okolo, bol vo mne štvrtý. Ako ste ma teda zachránili? Videla som chrám svojho boha v plameňoch, chrám, kde som vyliečila nespočetne veľa ľudí. Podpálili aj môj domov, v uliciach som videla kopy hláv. Videla som hlavu pekára, čo mi piekol chlieb. Videla som hlavu chlapca, ktorého som len pred tromi mesiacmi vyliečila z horúčky. Počula som nárek detí, ktoré jazdci hnali bičmi. Tak čo ste mi to vlastne zachránili?“

„Život.“

Mirri Maz Duur sa tvrdo zasmiala. „Pozrite na svojho khala, a uvidíte, za čo stojí život, keď vám nič iné nezostalo.“

Dany zavolala mužov zo svojho khasu a prikázala im, aby Mirri Maz Duur poviazali, ale maegi sa na ňu len usmievala, keď ju ťahali preč, ako keby mali nejaké spoločné tajomstvo. Stačilo slovo, a Dany by dostala jej hlavu… no čo by tým získala? Hlavu? Ak je život bezcenný, akú cenu má smrť?

Odviedli khala Droga do jej stanu, Dany im prikázala naplniť vaňu, a tentoraz nebola vo vode nijaká krv. Sama ho okúpala, zmyla mu prach a špinu z rúk a z hrude, umyla mu tvár vlhkou handričkou, namydlila dlhé čierne vlasy, vyčesala pochlpené, zauzlené pramene, až kým sa neleskli ako kedysi. Už dávno bola tma, keď skončila, a bola na smrť vyčerpaná. Chcela sa najesť a napiť, ale len si zobla figu a vypila dúšok vody. Spánok by jej pri­niesol úľavu, ale spala už dosť… vlastne až pridlho. Túto noc dlhovala Drogovi za všetky noci, čo spolu prežili a azda ešte prežijú.

Spomínala si na ich prvú jazdu, keď ho viedla von do tmy, lebo Dothrakovia verili, že všetky dôležité veci v živote sa majú odohrávať pod holým nebom. Hovorila si, že existujú veci silnejšie ako nenávisť a čary staršie a skutočnejšie ako všetky tie, čo sa mohla maegi naučiť v Assháji. Bola čierna, bezmesačná noc, ale nad hlavami im žiarili milióny hviezd. Brala to ako znamenie.

Nevítala ich žiadna mäkká tráva, len tvrdá, prašná a kamenistá zem. Vo vetre neševelili stromy, neozývalo sa zurčanie potoka, ktorý by jemnou vodnou piesňou uchlácholil jej strach. Dany si povedala, že postačia aj hviezdy. „Spomeň si, Drogo,“ šepkala. „Spomeň si na našu prvú jazdu, na náš svadobný deň. Spomeň si na noc, keď sme počali Rhaega, vôkol bol celý khalasar a ty si sa mi díval do očí. Spomeň si, aká bola voda v Lone sveta chladivá a čistá. Spomeň si, moje slnko a hviezdy. Spomeň si a vráť sa mi.“

Po pôrode bola príliš potrhaná a ubolená, nemohla ho vziať do seba, ako by bola chcela, ale Doreah ju naučila aj iné spôsoby. Dany využila svoje ruky, ústa, prsia. Škriabala ho nechtami, zasypávala bozkami, šepkala mu, modlila sa, všeličo mu rozprávala, ale nakoniec ho zaplavila slzami. A Drogo necítil, neprehovoril, nepostavil sa.

Až keď sa nad prázdnym obzorom zjavili bezútešné ranné zore, Dany pochopila, že ho stratila navždy. „Keď slnko vyjde na západe a zapadne na východe,“ povedala si smutne. „Keď vyschne more a hory budú viať ako listy vo vetre. Keď sa v mojom lone opäť počne život a porodím živé dieťa. Potom sa vrátiš, moje slnko a hviezdy, ale skôr nie.“

Nikdy, kričala na ňu temnota, nikdy, nikdy, nikdy.

Dany zobrala zo stanu vankúš z jemného hodvábu, naplnený perím. Pritisla si ho na prsia a kráčala k Drogovi, k svojmu slnku a hviezdam. Ak sa ob­zriem, som stratená. Aj chôdza ju bolela, chcela len spať, spať bezsenným spánkom.

Kľakla si, pobozkala Droga na pery a pritlačila mu vankúš na tvár.





TYRION


Majú môjho syna,“ povedal Tywin Lannister.

„Áno, pane.“ Poslov hlas znel unavene. Strakatý kanec Crakehallovcov, ktorého mal na prsiach roztrhaného kabátca, bol spoly prekrytý zaschnutou krvou.

Jedného tvojho syna, pomyslel si Tyrion. Napil sa vína, ale nepovedal nič, len myslel na Jaimeho. Keď zdvihol ruku, do lakťa mu vystrelila prudká bolesť a pripomenula mu vlastnú skúsenosť z boja. Mal rád svojho brata, ale nechcel by byť pri ňom v Šepkajúcom lese ani za všetko zlato Casterlyho skaly.

Prítomní otcovi kapitáni a banderiálni páni stíchli, keď posol začal rozprá­vať. Bolo počuť iba praskanie a syčanie horiacich polien v kozube na druhom konci dlhej miestnosti, kde nepríjemne ťahalo.

Po strastiplnej dlhej ceste na juh Tyriona náramne potešila vyhliadka na jedinú noc v krčme… hoci by bol úprimne rád, keby to nebola opäť táto krčma, ku ktorej sa viazali všetky tie spomienky. Otec nasadil zničujúce tempo, a to si vyžiadalo svoju daň. Zranení sa snažili udržať s nimi krok, ako len vládali, niektorých však nechali, aby sa o seba postarali, ako vedia. Každé ráno nechali zopár ďalších pri ceste, mužov, čo zaspali a viac sa nezobudili. A každý večer pár ďalších zbehlo, vykradlo sa do noci. Aj Tyriona pokúšalo zbehnúť s nimi.

Práve bol v izbe na poschodí a vychutnával pohodlie pružinovej postele a teplo Shaeinho tela, keď pribehol panoš a oznámil mu, že prišiel jazdec s hroznými správami z Riavokrutu. Takže to všetko bolo zbytočné. Ten chvatný nekonečný pochod na juh, tie telá popri ceste… všetko pre nič za nič. Robb Stark dorazil do Riavokrutu už pred niekoľkými dňami.

„Ako sa to len mohlo stať?“ zastonal ser Harys Swyft. „Ako? Veď ešte aj po Šepkajúcom lese ste mali Riavokrut obohnaný železom, obkľúčený obrovskou družinou… Z akého bláznivého popudu ser Jaime rozdelil svojich mužov do troch samostatných táborov? Veď musel vedieť, akí budú zraniteľní.“

Určite lepšie ako ty, ty bezbradý zbabelec, pomyslel si Tyrion. Jaime možno prišiel o Riavokrut, ale zlostilo ho, keď jeho brata urážal niekto ako Swyft, ten nehanebný pätolizač, ktorého najväčší úspech bol, že vydal svoju rovnako bezbradú dcérenku za sera Kevana, a tak sa pripútal k Lannisterovcom.

„Ja by som urobil to isté,“ zastal sa ho strýko oveľa pokojnejším tónom, než aký by použil Tyrion. „Ser Harys, vy ste zrejme nikdy nevideli Riavo­krut, inak by ste vedeli, že Jaime nemal veľmi na výber. Hrad stojí na výbežku zeme, kde sa Bublavá vlieva do Červeného bodca Trojzubca. Rieky spolu tvoria dve strany trojuholníka, a keď hrozí nebezpečenstvo, otvoria Tullyovci hať na hornom toku rieky, na tretej strane sa vytvorí široká priekopa a Riavokrut sa zmení na ostrov. Hradby sa dvíhajú priamo z vody a z veží majú obrancovia výhľad na protiľahlé brehy na míle ďaleko. Ak chce niekto obliehať hrad a úplne ho odrezať, musí umiestniť jeden tábor na sever od Bublavej, jeden na juh od Červeného bodca a tretí medzi riekami západne od priekopy. Inak sa to jednoducho nedá.“

„Ser Kevan má pravdu, páni,“ súhlasil posol. „Okolo táborov sme vztýčili ohrady zo špicatých kolov, ale ani to nestačilo, najmä keď sa všetko zbehlo bez varovania a boli sme od seba odrezaní riekami. Najskôr napadli severný tábor. Útok nikto nečakal. Marq Piper prepadol naše zásobovacie kolóny, ale mal nanajvýš päťdesiat mužov. Ser Jaime odišiel noc predtým, aby sa s nimi porátal… teda, aspoň sme si mysleli, že sú to oni. Povedali nám, že Starkova družina je na východ od Zeleného bodca a pochoduje na juh…“

„A čo vaši zvedovia?“ Tvár sera Gregora Clegana akoby bola vytesaná zo skaly. Oheň z kozuba dodával jeho pokožke neveselý oranžový odblesk a pod očami mu vykreslil hlboké tiene. „Tí nič nevideli? Nevarovali vás?“

Zakrvavený posol pokrútil hlavou. „Zvedovia sa nám strácali. Mysleli sme si, že je to práca Marqa Pipera. Tí, čo sa vrátili, nič nevideli.“

„Muž, čo nič nevidí, nepotrebuje oči,“ vyhlásil Cválajúca hora. „Vyrežte mu ich a dajte ďalšiemu zvedovi. Povedzte, že dúfate, že štyri oči uvidia viac ako dve… A ak nie, tak ich ďalší zved bude mať šesť.“

Lord Tywin Lannister sa obrátil a zahľadel sa na sera Gregora. Tyrion zazrel zlatý záblesk jeho dúhoviek, ale nevedel, či sa otec naňho pozerá súhlasne, alebo znechutene. Lord Tywin často na poradách mlčal, najskôr počúval, až potom hovoril; aj Tyrion sa snažil osvojiť si tento zvyk. No toto mlčanie bolo nezvyčajné aj uňho, ani vína sa nedotkol.

„Hovorili ste, že prišli v noci,“ popchýnal posla ser Kevan.

Muž unavene prikývol. „Prednú líniu viedol Čierna ryba, pobil naše stráže a strhol ohrady, aby mohli zaútočiť. Skôr než si naši uvedomili, čo sa deje, vyrojili sa na nás jazdci cez breh priekopy, cvalom sa rútili cez tábor s mečmi a fakľami v rukách. Ja som spal v západnom tábore medzi riekami. Keď sme začuli, že sa rozpútal boj, a zbadali horiace stany, lord Brax nás viedol k pltiam, aby sme sa preplavili na druhú stranu, ale prúd nás strhával ďalej a Tullyovci na nás začali vrhať kamene z katapultov na hradbách. Videl som, ako jednu plť rozsekalo na triesky a ďalšie dve sa prevrhli, mužov zmietlo do vody a utopili sa… a na tých, ktorým sa podarilo preplaviť, už čakali na brehu Starkovci.“

Ser Flement Brax v strieborno-purpurovom varkoči akoby celkom nerozumel tomu, čo práve počul. „Môj otec…“

„Mrzí ma to, pane,“ povedal posol. „Lord Brax mal na sebe plátovú aj krúžkovú zbroj, keď sa jeho plť prevrhla. Bol veľmi udatný.“

Bol to somár, pomyslel si Tyrion, zakrúžil pohárom a zadíval sa do vína. Plaviť sa v noci cez rieku na hrubo zhlobenej plti a v brnení, keď na druhom brehu čaká nepriateľ – ak je toto udatnosť, tak chce byť radšej nadosmrti zbabelec. Len bohovia vedia, či si lord Brax pripadal výnimočne udatný, keď ho ťarcha kovovej zbroje ťahala ku dnu.

„Prepadli aj tábor medzi riekami,“ pokračoval ďalej posol. „Kým sa pokúšali dostať na druhý breh, prihnali sa ďalší Starkovci od západu, dva oddiely ozbrojenej jazdy. Všimol som si umberovského obra v reťaziach a mallisterovského orla, ale viedol ich ten chlapec s obrovitánskym vlkom. Osobne som to nevidel, ale ten vlk vraj zabil štyroch chlapov a roztrhal tucet koní. Naši kopijníci vytvorili štítovú hradbu a zadržali prvý útok, ale keď ich zbadali Tullyovci, otvorili brány Riavokrutu a Tytos Blackwood viedol výpad cez padací most a zaútočil na nich od chrbta.“

„Bohovia s nami a zlé preč!“ zahrešil lord Lefford.

„Veľký Jon Umber podpálil obliehacie veže, čo sme postavili, a lord Blackwood našiel sera Edmura Tullyho v reťaziach medzi zajatcami a všetkých odviedol preč. Južnému táboru velil ser Forley Prester. Stiahol sa s dvoma tisíckami kopijníkov a dvoma tisíckami lukostrelcov, keď videl, že ostatné tábory sú stratené, ale ten tyrošský žoldnier, čo viedol svojich bojovníkov, zmenil stranu a pridal sa k protivníkovi.“

„Doparoma aj s chlapom!“ Strýko Kevan to povedal skôr nahnevane než prekvapene. „Varoval som Jaimeho, aby mu neveril. Muž, čo bojuje za peniaze, je oddaný len svojmu mešcu.“

Lord Tywin si preplietol prsty pod bradou. Počúval a hýbali sa mu len oči. Husté zlaté bokombrady lemovali pokojnú tvár, pôsobila ako maska, ale Tyrionovi neunikli kropaje potu na otcovej vyholenej hlave.

„Ako sa to len mohlo stať?“ opakoval ser Harys Swift. „Zajali sera Jaimeho, prelomili obliehanie… to je hotová pohroma!“

Ser Adam Marbrand povedal: „Všetci sme vám veľmi vďační, že ste sa s nami podelili o tieto očividné skutočnosti, ser Harys. Otázkou zostáva, čo s tým urobíme?“

„Čo s tým môžeme urobiť? Jaimeho muži sú buď mŕtvi, v zajatí alebo na úteku a Starkovci s Tullyovcami sedia rovno na našej zásobovacej trase. Od západu sme odrezaní! Môžu vytiahnuť na Casterlyho skalu, ak budú chcieť, a kto im v tom zabráni? Páni, sme porazení. Musíme dohodnúť mier.“

„Mier?“ Tyrion zamyslene zakrúžil vínom v pohári, výdatne si odpil a šmaril prázdny pohár na zem, kde sa rozletel na tisíc čriepkov. „Tu je váš mier, ser Harys. Môj drahý synovec ho raz a navždy zničil, keď sa rozhodol ozdobiť Červenú baštu hlavou lorda Eddarda. Skôr sa napijete vína z tohto pohára, než presvedčíte Robba Starka, aby sa teraz dohodol na mieri. Vyhráva… alebo ste si to nevšimli?“

„Dve bitky ešte nie sú vojna,“ trval na svojom ser Addam. „Ani zďaleka neprehrávame. Rád by som si vyskúšal svoj meč proti tomu Starkovmu faganovi.“

„Možno budú súhlasiť s prímerím a výmenou našich zajatcov za ich,“ navrhol lord Lefford.

„Aj keby menili troch za jedného, stále budeme na tej ľahšej miske váh,“ poznamenal namrzene Tyrion. „A čo im ponúkneme za môjho brata? Zhnitú hlavu lorda Eddarda?“

„Počul som, že kráľovná Cersei má pobočníkove dcéry,“ povedal Lefford s nádejou. „Keby sme chlapcovi vrátili jeho sestry…“

Ser Addam pohŕdavo odfrkol. „Iba úplný trpák by vymenil Jaimeho Lannistera za dve ženské.“

„Tak musíme sera Jaimeho vykúpiť za každú cenu,“ pokračoval lord Lefford.

Tyrion prevrátil oči. „Keby Starkovci túžili po zlate, môžu roztaviť Jaimeho brnenie.“

„Ak požiadame o prímerie, budú nás považovať za slabochov,“ namietal ser Addam. „Mali by sme na nich okamžite vytiahnuť.“

„Určite by sme dokázali presvedčiť priateľov pri dvore, aby sa k nám pridali s čerstvými oddielmi,“ uvažoval ser Harys. „A niekto by sa mal vrátiť do Casterlyho skaly, aby zhromaždil novú družinu.“

Lord Tywin sa postavil. „Majú môjho syna,“ povedal znova a jeho hlas preťal bľabotanie ostatných ako meč. „Odíďte. Všetci.“

Vždy poslušný Tyrion sa zdvihol na odchod, ale otec naňho pozrel. „Ty nie, Tyrion. Zostaň. Aj ty, Kevan. Ostatní von.“

Tyrion si znovu sadol na lavicu, úplne stratil reč. Ser Kevan podišiel k vínnym súdkom. „Strýko,“ zvolal Tyrion, „buďte taký láskavý…“

„Na.“ Otec mu podal svoj pohár, vína sa ani nedotkol.

Teraz bol už Tyrion naozaj v rozpakoch. Napil sa.

Lord Tywin si sadol. „S tým Starkom si mal pravdu. Živého lorda Eddarda sme mohli použiť, aby sme uzavreli mier so Zimovresom a Riavokrutom, mier, ktorým by sme získali čas, aby sme sa vysporiadali s Robertovými bratmi. Ale keď je mŕtvy…“ Zovrel ruku do päste. „To je šialenstvo. Čisté šialenstvo.“

„Joff je ešte len chlapec,“ utrúsil Tyrion. „V jeho veku som tiež všeličo povystrájal.“

Otec sa naňho zostra pozrel. „Takže by sme mali byť radi, že sa zatiaľ neoženil s pobehlicou.“

Tyrion popíjal víno a dumal, ako by sa asi lordovi Tywinovi páčilo, keby mu šmaril pohár rovno do tváre.

„Sme v horšom položení, než si myslíte,“ pokračoval otec. „A zdá sa, že máme nového kráľa.“

Ser Kevan bol ohromený. „Nového koho? Čo spravili s Joffreym?“

Na perách lorda Tywina pohrával znechutený výraz. „Nič… zatiaľ. Môj vnuk stále sedí na Železnom tróne, ale eunuch začul akési šepoty z juhu. Renly Baratheon sa pred dvoma týždňami oženil s Margaery Tyrellovou vo Vyšesade a teraz si robí nároky na korunu. Otec a bratia nevesty pred ním pokľakli a prisahali mu vazalskú vernosť.“

„To sú znepokojivé správy.“ Keď sa ser Kevan zamračil, prehĺbili sa mu vrásky na čele, až vyzerali ako kaňony.

„Dcéra nám prikazuje, aby sme okamžite zamierili do Kráľovho prístavu a bránili Červenú baštu pred kráľom Renlym a Kvetinovým rytierom.“ Stisol pery. „Prikazuje, počujete? V mene kráľa a rady.“

„Ako prijal kráľ Joffrey tieto novinky?“ opýtal sa škodoradostne Tyrion.

„Cersei sa zatiaľ necítila na to, aby mu to povedala,“ odvetil lord Tywin. „Bojí sa, aby si nezmyslel sám vytiahnuť proti Renlymu.“

„S akým vojskom?“ opýtal sa Tyrion. „Dúfam, že nemáte v pláne dať mu toto?“

„Vraj povedie mestskú hliadku,“ povedal lord Tywin.

„Ak si zoberie hliadku, nechá mesto bez obrany,“ poznamenal ser Kevan. „A s lordom Stannisom v Dračom kameni…“

„Áno.“ Lord Tywin sklopil zrak na syna. „Tyrion, vždy som si myslel, že si stvorený pre károvaný kabátec, ale zdá sa, že som sa mýlil.“

„Teda, otec,“ povedal Tyrion, „to znie skoro ako pochvala.“ So záujmom sa naklonil dopredu. „A čo Stannis? On je starší, nie Renly. Čo si myslí o nárokoch svojho brata?“

Otec sa zamračil. „Od začiatku som mal pocit, že Stannis predstavuje väčšiu hrozbu ako všetci ostatní dokopy. No nerobí nič. Hoci, Varys počuje šepoty aj z jeho strany. Stannis stavia loďstvo, Stannis najíma žold­nierov, Stannis si priviedol zaklínača tieňov z Asshája. Čo to znamená? Je niečo z toho pravda?“ Nahnevane pokrčil plecami. „Kevan, prines mapu.“

Ser Kevan priniesol mapu, lord Tywin rozvinul nákres na koži a uhladil ho. „Jaime nás nechal v zlej pozícii. Roose Bolton a zvyšky jeho družiny sú na sever od nás. Naši nepriatelia držia Blížencov a Priekopu Cailin. Robb Stark je na západe, takže sa nemôžeme stiahnuť do Lannisportu ani do Skaly, ak sa nechceme pustiť do boja. Jaime je v zajatí a jeho vojsko v podstate skončilo. Thoros z Myru a Beric Dondarrion naďalej plienia našich zásobovačov. Na východe máme Arrynovcov, Stannis Baratheon sedí v Dračom kameni a Vyšesad a Búrkový koniec na juhu zvolávajú bandériá.“

Tyrion sa lišiacky uškrnul. „Neklesajte na duchu, otec. Aspoň Rhaegar Targaryen je stále mŕtvy.“

„Tyrion, dúfal som, že nám ponúkneš viac než len svoje žartíky,“ povedal lord Tywin Lannister.

Ser Kevan sa mračil nad mapou. „Robb Stark bude mať teraz aj Edmura Tullyho a pánov Trojzubca. Keď sa spoja, môžu byť proti nám v presile. A keď máme za chrbtom Roosa Boltona… Tywin, ak zostaneme tu, obávam sa, že budeme ako v pasci medzi tromi vojskami.“

„Nemám v úmysle tu zostať. Musíme skoncovať s mladým lordom Starkom, skôr ako Renly Baratheon vytiahne z Vyšesadu. Bolton ma netrápi. Je veľmi obozretný a po našom stretnutí na Zelenom bodci bude ešte opatrnejší. Nebude sa ponáhľať s prenasledovaním. Takže… ráno vyrazíme do Harrenovej tvrdze. Kevan, nech zvedovia sera Addama preskúmajú terén. Daj mu toľko mužov, koľko bude žiadať, a vysielajte ich v skupinkách po štyroch. Nechcem žiadne zmiznutia.“

„Ako povieš, pane, ale… prečo do Tvrdze? Je to ponuré a nešťastné miesto. Niektorí vravia, že je prekliate.“

„Nech si vravia, čo chcú,“ povedal lord Tywin. „Vypustite sera Gregora, nech ide pred nami so svojimi plieničmi. Vyšlite dopredu aj Varga Hoata s jeho jazdcami a sera Amoryho Lorcha. Každý nech má tristo jazdcov. Povedzte im, že chcem vidieť riečny kraj v plameňoch, od Božieho oka až po Červený bodec.“

„Budú horieť, pane,“ povedal ser Kevan a postavil sa. „Idem vydať rozkazy.“ Uklonil sa a odišiel.

Keď osameli, lord Tywin pozrel na Tyriona. „Tvojim divochom by sa asi páčilo trochu drancovania. Povedz im, že môžu ísť s Vargom Hoatom a plie­niť, koľko im hrdlo ráči – úrodu, zvieratá, ženy, nech si zoberú, čo chcú a zvyšok vypália.“

„Hovoriť Shaggovi a Timettovi, ako majú plieniť, to akoby ste hovorili kohútovi, ako má kikiríkať,“ odvetil Tyrion, „ale ja by som si ich radšej nechal.“ Možno sa zachoval spupne a neposlušne, ale sú to predsa jeho divosi a dôveruje im viac než otcovým mužom. Nemienil sa ich len tak vzdať.

„Tak sa ich radšej nauč ovládať. Nedovolím, aby drancovali mesto.“

„Mesto?“ nechápal Tyrion. „Aké mesto?“

„Kráľov prístav. Posielam ťa k dvoru.“

Tak toto Tyrion Lannister naozaj nečakal. Zobral do ruky pohár a hodnú chvíľu uvažoval nad vínom. „A čo tam budem robiť?“

„Vládnuť,“ vysvetlil stručne otec.

Tyrion sa rozrehotal. „Moja drahá sestra k tomu určite bude mať čo povedať!“

„Nech si hovorí, čo chce. Treba skrotiť jej syna, skôr než nás všetkých úplne zničí. Podľa mňa za to môžu tí nadutí radcovia – náš priateľ Petyr, ctihodný veľmajster a ten vykastrovaný zázrak lord Varys. Ako to Joffreymu radia, že sa vrhá z jednej hlúposti do druhej? Komu napadlo vymenovať toho Janosa Slynta za lorda? Jeho otec bol mäsiar a oni mu dajú Harrenovu tvrdzu. Tvrdzu, ktorá bývala sídlom kráľov! Ale ja už sa postarám, aby do nej nestrčil ani nos. Vraj si dal do znaku krvavú kopiju. Ja by som skôr zvolil krvavý sekáč.“ Otec nezvýšil hlas, ale Tyrion pobadal hnev v zlatom odblesku jeho očí. „A aký malo zmysel posielať preč Selmyho? Áno, je už starý, ale meno Barristan Chrabrý v ríši dosiaľ niečo znamená. Dodáva česť každému, komu slúži. Dá sa niečo také povedať o Psovi? Psovi hádžeš kosti pod stôl, neposadíš si ho k sebe na vysokú lavicu.“ Namieril prst Tyrionovi do tváre. „Ak toho fagana neskrotí Cersei, budeš musieť ty. A ak sa tí radcovia s nami zahrávajú…“

Tyrion sa dovtípil. „Koly,“ povzdychol si. „Hlavy. Hradby.“

„Vidím, že si sa už od mňa čomusi priučil.“

„Viac, než si myslíte, otče,“ šepol Tyrion. Zamyslene dopil víno a odložil pohár. V istom zmysle sa tešil väčšmi, než by bol ochotný priznať. A zároveň si spomínal na bitku hore po prúde a rozmýšľal, či ho znova neposielajú držať ľavé krídlo. „Prečo ja?“ chcel vedieť a naklonil hlavu nabok. „Prečo nie strýko? Prečo nie ser Addam alebo ser Flement, alebo lord Serrett? Prečo nie niekto… väčší?“

Lord Tywin sa prudko postavil. „Si môj syn.“

Vtedy mu svitlo. Už to berieš tak, že si oňho prišiel, pomyslel si. Ty hnusný sviniar, Jaime je už pre teba mŕtvy, takže som ti zostal iba ja. Tyrion mal sto chutí struhnúť otcovi zaucho, napľuť mu do tváre, vytiahnuť dýku a vyrezať mu srdce, aby sa pozrel, či je ozaj zo starého stvrdnutého zlata, ako sa povráva medzi poddanými. No zostal len potichu sedieť.

Keď lord Tywin prechádzal cez jedáleň, črepy z pohára mu chrupčali pod nohami. „A ešte čosi,“ ozval sa odo dverí. „Tú fľandru si na dvor ne­vezmeš.“

Tyrion ešte dlho po otcovom odchode sedel za stolom. Nakoniec sa vyškriabal po schodoch do podkrovnej izbietky pod zvonicou. Bol tam nízky strop, ale trpaslíkovi by to sotva prekážalo. Z okna mal výhľad na šibenicu, čo dal otec postaviť na dvore. Krčmárkino telo na povraze sa otáčalo v nočnom vetre. Bolo ohlodané a vyziabnuté ako lannisterovské nádeje.

Keď si sadol na kraj mäkkej postele, Shae čosi zamrmlala zo spánku a obrá­tila sa k nemu. Vkĺzol rukou pod deku, zovrel v dlani poddajný prsník a ona otvorila oči. „Pán môj,“ povedala rozospato.

Keď Tyrion zacítil, ako jej stvrdla bradavka, pobozkal ju. „Tuším ťa zoberiem do Kráľovho prístavu, dievčatko,“ zašepkal.





JON


Kobyla zaerdžala, keď jej Jon pritiahol sedlový remeň. „Pokoj, dievča,“ chlácholil ju a hladil. Stajňou prefukovalo, vietor ho chladil na tvári ako dych mŕtveho, ale Jon si to nevšímal. Skrehnutými zjazvenými prstami priviazal skrútenú deku k sedlu. „Duch,“ zavolal potichu. „Ku mne.“ A už aj stál pri ňom vlk s očami ako dva uhlíky.

„Jon, prosím ťa. Nesmieš odísť.“

Jon s uzdou v rukách vysadol a obrátil koňa do noci. Samwell Tarly stál vo dverách stajne, ponad plece mu vyzeral mesiac v splne. Vrhal ozrutánsky čierny tieň. „Sam, uhni.“

„Jon, nesmieš!“ trval na svojom Sam. „Nepustím ťa.“

„Nechcem ti ublížiť,“ povedal mu Jon. „Uhni, Sam, lebo prejdem aj cez teba.“

„Neprejdeš. Počúvaj ma. Prosím ťa…“

Jon popchol kobylu ostrohami a tá vyrazila k dverám. Sam ešte chvíľku pevne stál na mieste, tvár mal okrúhlu a bledú ako mesiac za ním a prekvapene otváral ústa. V poslednej chvíli, keď ho išli už-už zraziť, odskočil, presne ako Jon predpokladal, potkol sa a spadol. Kobyla ho preskočila a rozbehla sa do noci.

Jon si natiahol kapucňu ťažkého plášťa na hlavu a nechal koňa voľne cválať. V Čiernom hrade vládol pokoj a ticho, keď odchádzal s Duchom po boku. Vedel, že muži na Múre za ním majú oči dokorán, ale upierajú ich na sever, a nie na juh. Nikto nevie, že odchádza, nikto okrem Sama Tarlyho, ktorý sa práve zviechal na nohy v špine starých stajní. Dúfal, že si neublížil, keď spadol. Je ťažký a nemotorný, to by bol celý on, zlomiť si pritom zápästie alebo vyvrtnúť členok. „Varoval som ho,“ vyriekol Jon nahlas. „Aj tak ho do toho nič nie je.“ Zohol prsty popálenej ruky, zatínal a uvoľňoval päsť. Prsty ho stále boleli, ale bolo príjemné, že už nemá obväzy.

Mesiac postriebril kopce vôkol a Jon sa pustil po kľukatej stužke kráľovskej cesty. Musí sa dostať čo najďalej od Múru, kým si všimnú, že je preč. Ráno zíde z cesty a pustí sa cez polia, háje a potoky, aby sa striasol prenasledovateľov, ale zatiaľ bola dôležitejšia rýchlosť ako maskovanie. Aj tak si domyslia, kam má namierené.

Starý medveď obyčajne vstáva s prvým svetlom, takže Jon musel do svitania ubehnúť čo najviac míľ od Múru… ak ho Sam Tarly nezradí. Tučko je veľmi svedomitý a ľahko ho vyľakať, ale Jona má rád ako brata. Ak sa ho budú vypytovať, určite im povie pravdu, ale Jon si nevedel predstaviť, že by sám šiel za strážami pred Kráľovou vežou, aby zburcovali Mormonta.

Keď Jon nepríde po veliteľove raňajky do kuchyne, budú ho hľadať v jeho kutici a nájdu na posteli Pazúr. Ťažko sa s ním lúčil, ale nie je predsa až taký podliak, aby si ho vzal so sebou. Nespravil to ani Jorah Mormont, keď hanebne utiekol. Lord Mormont určite nájde niekoho, kto si ten meč za­slúži viac. Jona mrzelo pomyslenie na Starého medveďa. Vedel, že jeho zbehnutie len prisype soľ do nezahojenej rany, ktorú mu spôsobila synova hanba. Takto sa mu veru škaredo odplatí za prejavenú dôveru, ale nemohol si pomôcť. Nech robil, čo robil, stále mal pocit, že niekoho zrádza.

Ani teraz si nebol istý, či koná správne. Južania to mali jednoduchšie. Mohli sa porozprávať so septonmi, ktorí im povedali, aká je božia vôľa, čo je zlé a čo dobré. Lenže Starkovci vyznávajú starých bezmenných bohov, a ak aj stromy srdca počujú, rozprávať nevedia.

Keď zmizli posledné svetlá Čierneho hradu, Jon spomalil. Mal pred sebou dlhú cestu a len jedného koňa. Smerom na juh boli opevnené osady a roľnícke dediny, kde by mohol kobylu vymeniť za čerstvého koňa, ale nie ak bude zranená alebo strhaná.

Čoskoro bude potrebovať iné oblečenie, zrejme ho bude musieť ukrad­núť. Bol celý v čiernom: kožené jazdecké čižmy, hrubé plátenné gate a tunika, kožená vesta a ťažký vlnený plášť, všetko čierne. Dlhý meč aj dýka, ktorú mal v puzdre z hrubej čiernej bavlny, drôtená košeľa a kukla v sed­lovej kapse boli tiež čierne. To všetko by znamenalo smrť, keby ho chytili. Na cudzinca v čiernom sa v každej dedine a osade na sever od Hrdla pozerajú s podozrením, a aj tak ho čo nevidieť začnú hľadať. Keď raz vzlietnu krkavce majstra Aemona, nenájde bezpečné útočisko nikde. Ani v Zimo­vrese. Bran ho možno bude chcieť pustiť ďalej, ale majster Luwin bude mať viac rozumu. Zahaspruje brány a pošle Jona preč, ako sa patrí. Tam teda radšej vôbec nepôjde.

No hrad mal jasne pred očami, ako keby odišiel len včera – vysokánske žulové hradby, Veľká sieň s vôňou dymu, opekaného mäsa a psích ko­žuchov, otcova svetlica, veža, kde mal izbu. Na chvíľu netúžil po ničom inom, len znovu počuť Branov smiech, znova si dať Gageov posúch s mäsom a slaninou a načúvať dojkinmu rozprávaniu o deťoch lesa a Bláznivom Florianovi.

Ale nie preto odišiel z Múru; odišiel, lebo je predovšetkým syn svojho otca a Robbov brat. Darovaný meč, ani taký úžasný ako Pazúr, z neho nespraví Mormonta. A nebol ani Aemon Targaryen. Starec sa musel trikrát rozhodnúť, a vždy sa rozhodol pre česť, ale to boli jeho rozhodnutia. Ani teraz by Jon nevedel povedať, či podľa neho majster zostal, lebo bol starý a zbabelý, alebo preto, lebo bol silný a verný. Chápal však, čo mal na mysli, keď hovoril o bolestivom rozhodovaní, až pridobre to chápal.

Tyrion Lannister tvrdil, že ľudia väčšinou popierajú nepríjemnú pravdu, než aby sa jej postavili zoči-voči, ale Jon už mal popierania po krk. Je, kto je: Jon Snow, pankhart a zradca, bez matky, bez priateľov, zatratený. Do konca života – bohvieako dlhého – bude vyhnanec, tichý muž v pozadí, ktorý sa neodváži vysloviť svoje pravé meno. Nech sa v Siedmich kráľovstvách vyberie hocikam, bude musieť žiť v klamstve, inak ho odvšadiaľ vyženú. Ale vôbec mu na tom nezáležalo, ak bude žiť dosť dlho, aby zaujal svoje miesto po bratovom boku a pomohol mu pomstiť otca.

Spomenul si, ako videl Robba naposledy – stál na dvore a vo vlasoch sa mu rozpúšťal sneh. Bude ho musieť vyhľadať potajomky a v prestrojení. Už si predstavoval, ako sa Robb zatvári, keď sa mu odhalí. Pokrúti hlavou, usmeje sa a povie… povie…

Nevedel si predstaviť ten úsmev. Snažil sa, ale nešlo to. Pristihol sa, že myslí na zbeha, ktorého otec popravil v ten deň, keď našli pravlky. „Prisahal si,“ povedal mu lord Eddard. „Prisahal si pred svojimi bratmi, pred bohmi starými aj novými.“ Desmond a Tučný Tom pritiahli chlapa k pňu. Branovi išli oči vypadnúť a Jon ho napomínal, aby dobre držal poníka. Spomenul si na otcovu tvár, keď mu Theon Greyjoy podal Ľad, na spŕšku krvi na snehu, na to, ako Theon kopol do hlavy, keď sa mu odkotúľala pod nohy.

Čo by asi spravil lord Eddard, keby bol zbehom jeho brat Benjen, a nie otrhaný cudzí chlap? Bol by v tom nejaký rozdiel? Určite áno, určite, určite… A Robb by ho privítal, určite áno. Musel by, inak…

Nevládal na to ďalej myslieť. Hlboko v prstoch, ktorými zvieral uzdu, mu pulzovala bolesť. Popchol koňa a pustil sa do cvalu, hnal sa kráľovskou cestou, ako keby chcel uniknúť vlastným pochybnostiam. Jon sa nebál smrti, ale takto nechcel zomrieť, prísť o hlavu v putách ako dáky lupič. Ak už musí zahynúť, nech je to s mečom v ruke v boji proti otcovým vrahom. Nie je pravý Stark, nikdy nebol… ale môže zomrieť ako jeden z nich. Nech sa hovorí, že lord Eddard mal štyroch synov, a nie troch.

Duch s vyplazeným jazykom s nimi držal krok asi pol míle. Jon aj kôň sklonili hlavu a zrýchlili. Vlk spomalil, zastal, pozeral za nimi červenými očami, čo sa ligotali v mesačnom svite. Zaostal, ale Jon vedel, že pôjde za nimi vlastným tempom.

Medzi stromami na oboch stranách cesty prebleskovali roztrúsené sve­tielka – Krtovce. Keď tade prechádzal, zaštekal pes, zo stajne sa ozvalo oslie híkanie, ale inak vládlo v dedine ticho. Kde-tu presvitali cez zavreté okenice ohne z kozubov.

Krtovce boli väčšie, než sa zdalo na prvý pohľad, ibaže tri štvrtiny osady sa nachádzali pod zemou v teplých pivniciach poprepájaných bludiskom tunelov. Ešte aj nevestinec bol pod zemou, na povrchu stála len drevená búda, veľká asi ako latrína, a nad dverami visela červená lampa. Muži na Múre nazývali miestne pobehlice „zakopané poklady“. Bohvie, či tam dnes v noci niektorý brat práve nefára. Aj to by bolo porušenie prísahy, ale toto nikomu neprekážalo.

Až hodný kus za dedinou Jon spomalil. Vtedy sa už z neho aj z kobyly rinul pot cícerkom. Celý roztrasený zliezol zo sedla, popálená ruka ho bolela. Pod stromami sa roztápal naviaty sneh, trblietal sa v mesačnom svetle a pramienky sa spájali do mláčok. Jon si čupol, spojil ruky a zachytil stekajúcu vodu do dlaní. Roztopený sneh bol ľadový. Napil sa a ošpliechal si tvár, až ho štípali líca. V prstoch mu už pár dní tak silno nepulzovalo ako teraz a v hlave mu hučalo. Robím správnu vec, hovoril si v duchu, prečo sa teda cítim tak zle?

Kobyla bola celá spenená, Jon chytil opraty a chvíľu kráčal vedľa nej. Kamenistá cestička, na ktorej by sa sotva obišli dvaja jazdci, bola zbrázdená pramienkami vody. Ten trysk bola hlúposť, mohli si zlámať väzy. Jon nechápal, čo to doňho vošlo. Naozaj sa tak náhli v ústrety smrti?

Odkiaľsi spomedzi stromov sa ozval vzdialený ryk nejakého vystrašeného zvieraťa a prinútil ho zdvihnúť hlavu. Kobyla nervózne zaerdžala. Žeby jeho vlk našiel nejakú korisť? Priložil si dlane k ústam. „Duch!“ zakričal. „Duch, k nohe!“ Jedinou odpoveďou mu bol trepot krídel vzlieta­júcej sovy.

Jon sa zamračil a kráčal ďalej. Viedol kobylu asi pol hodiny, až kým úplne neuschla. Duch sa neobjavil. Jon sa už chystal vysadnúť do sedla a pokračovať v ceste, ale robil si starosti o vlka. „Duch!“ zavolal znova. „Kde si? Ku mne! Duch!“ V týchto lesoch nebolo nič, čo by mohlo ohroziť pra­vlka, aj keď ešte nebol úplne dospelý, iba ak… nie, Duch bol múdry, nepustil by sa do medveďa, a keby bola niekde nablízku vlčia svorka, Jon by ju už určite počul zavýjať.

Povedal si, že sa naje. Jedlo mu spraví dobre a poskytne Duchovi čas, aby ich dohonil. Zatiaľ im nič nehrozí, v Čiernom hrade ešte všetci spia. Vybral zo sedlového vaku suchár, kus syra a zosušené hnedé jabĺčko. Zbalil si aj solenú hovädzinu a plát slaniny, čo potiahol z kuchyne, ale mäso si nechá nazajtra. Keď ho zje, bude musieť loviť, a to ho spomalí.

Jon sa usadil pod stromami a pustil sa do suchára a syra, zatiaľ čo sa kobylka pásla pri ceste. Jablko si nechal na koniec. Bolo trochu zmäknuté, ale dužina bola stále chrumkavá a kyslastá. Práve ho dojedal, keď čosi začul: kone, zo severu. Rýchlo sa zdvihol a podišiel ku kobyle. Môže im ujsť? Nie, sú príliš blízko, určite ho začujú, a ak idú z Čierneho hradu…

Odviedol kobylu z cesty do hustého hája sivozelených ochrancov. „Ticho,“ šepol a prikrčil sa, aby videl pomedzi konáre. Ak sa bohovia zmilujú, jazdci prejdú popri ňom ďalej. Možno sú to len ľudia z Krtoviec, roľníci na ceste na polia, hoci iba bohovia vedia, čo tu robia uprostred noci…

Načúval, ako sa dupot kopýt blíži pravidelným tempom, klusali po kráľovskej ceste. Podľa zvuku usúdil, že ich je prinajmenšom päť alebo šesť. Pomedzi stromy sa niesli ich hlasy.

„… ste si istí, že išiel tadeto?“

„Nemôžeme si byť istí.“

„Čo my vieme, možno sa vydal na východ. Alebo zišiel z cesty a pustil sa cez les. Aspoň ja by som to tak spravil.“

„V noci? Hlúposť. Keby si aj nespadol z koňa a nezlomil si väzy, zablúdil by si, a kým by vyšlo slnko, skončil by si opäť na Múre.“

„Ja nie,“ povedal namrzene Grenn. „Ja by som šiel jednoducho na juh, ten sa dá určiť podľa hviezd.“

„Čo ak by bolo zamračené?“ opýtal sa Pyp.

„Tak by som nešiel.“

Do reči im skočil ďalší hlas. „Viete, kde by som bol na jeho mieste ja? Bol by som v Krtovciach a vykopával zakopaný poklad.“ Lesom sa rozľahol Ropušiakov prenikavý rehot. Jonova kobylka zafŕkala.

„Ticho, všetci!“ zahriakol ich Halder. „Tuším som niečo začul.“

„Kde? Ja nič nepočujem.“ Kone zastali.

„Ty nepočuješ, ani keď si prdneš.“

„Ale počujem,“ nedal sa Grenn.

„Ticho!“

Všetci stíchli a napli uši. Jon zadržiaval dych. Sam, pomyslel si. Nešiel za Starým medveďom, ale nešiel ani spať; zbuntošil ostatných. Doparoma s nimi! Ak nebudú do úsvitu v posteliach, tiež ich vyhlásia za zbehov. Čo to robia?

Ticho sa naťahovalo. Jon zo svojej skrýše medzi konármi videl nohy koní. Konečne sa ozval Pyp. „Čo si vlastne počul?“

„Neviem,“ priznal sa Halder. „Niečo, myslel som si, že koňa, ale…“

„Nič tam nie je.“

Jon zachytil kútikom oka pohyb medzi stromami. Zašuchotalo lístie a z tie­ňov vybehol Duch, tak náhle, až sa Jonova kobyla zľakla a zaerdžala. „Tam!“ zakričal Halder.

„Aj ja som to počul!“

„Zradca,“ povedal Jon Duchovi a naskočil do sedla. Zvrtol kobylu me­dzi stromy, ale dohonili ho po necelých desiatich stopách.

„Jon!“ zakričal za ním Pyp.

„Stoj!“ kričal Grenn. „Nám neujdeš.“

Jon sa otočil a vytasil meč. „Späť. Nechcem vám ublížiť, ale urobím to, ak budem musieť.“

„Jeden proti siedmim?“ Halder dal ostatným znamenie. Chlapci sa rozptýlili a obkľúčili ho.

„Čo odo mňa chcete?“ pýtal sa Jon.

„Chceme ťa odviesť, kam patríš,“ povedal Pyp.

„Patrím k svojmu bratovi.“

„My sme teraz tvoji bratia,“ povedal Grenn.

„Vieš, že keď ťa chytia, budeš o hlavu kratší,“ prihodil Ropušiak s nervóznym smiechom. „To je somarina, niečo také by spravil tuto Pratur.“

„Nie,“ bránil sa Grenn. „Ja nie som zradca. Prisahal som a myslel som to vážne.“

„Veď aj ja,“ povedal Jon. „Vari nič nechápete? Zabili mi otca. Vypukla vojna, môj brat Robert bojuje v riečnom kraji…“

„Vieme,“ prikývol vážne Pyp. „Sam nám všetko povedal.“

„To s tvojím otcom nás mrzí,“ pokračoval Grenn, „ale to je jedno. Keď raz odprisaháš, nemôžeš odísť, keby sa čo robilo.“

„Ale ja musím,“ nástojil Jon.

„Prisahal si,“ pripomínal mu Pyp. „Začína sa moja hliadka, hovoril si. Ukončí ju až moja smrť.“

„Budem žiť na svojom stanovišti, a tam aj zomriem,“ dodal Grenn a prikývol.

„Nemusíte mi to opakovať, viem to rovnako dobre ako vy.“ Už sa hneval. Prečo mu nedajú v pokoji odísť? Iba čo mu to sťažujú.

„Som meč v temnotách,“ prízvukoval Halder.

„Strážca na hradbách,“ zapišťal Ropušiak.

Jon im nadával, ale vôbec ho nebrali na vedomie. Pyp popchol koňa a odriekal ďalej: „Som oheň, čo horí navzdory chladu, svetlo prinášajúce úsvit, zvuk rohu, ktorý budí spiacich, štít, ktorý chráni ľudskú ríšu.“

„Nepribližujte sa,“ varoval ich Jon a oháňal sa mečom. „Myslím to vážne, Pyp.“ Veď nemali ani brnenie, ak bude treba, rozseká ich na kusy.

Matthar mu krúžil za chrbtom. Pridal sa k zboru hlasov. „Svoj život a svoju česť odovzdávam Nočnej hliadke.“

Jon kopol kobylu a otočil ju okolo vlastnej osi. Teraz boli chlapci všade okolo neho a približovali sa.

„Dnes v noci…“ Halder k nemu priklusal sprava.

„… aj po všetky budúce noci,“ dokončil Pyp. Načiahol sa po Jonove opraty. „Tak si vyber. Zabi ma, alebo sa so mnou vráť.“

Jon zdvihol meč… a bezmocne spustil ruku. „Doparoma,“ povedal. „Do pekiel s vami.“

„Máme ti zviazať ruky, alebo nám dáš svoje slovo, že pôjdeš naspäť pokojne?“ opýtal sa Halder.

„Neutečiem, ak sa pýtaš na to.“ Duch vyšiel spod stromov a Jon naňho škaredo zazrel. „Ty si mi teda pomocník,“ povedal. Hlboké červené oči naňho múdro pozerali.

„Mali by sme sa pohnúť,“ povedal Pyp. „Ak sa nevrátime pred svitaním, Starý medveď zotne hlavy nám všetkým.“

Jon Snow si zo spiatočnej cesty veľa nepamätal. Zdala sa mu kratšia ako cesta na juh, azda preto, že bol mysľou inde. Pyp udával tempo, cválal, kráčal, klusal, a znova sa pustil do cvalu. Prešli cez Krtovce, červený lampáš pred nevestincom už dávno zhasol. Stihli to práve včas. Zostávala ešte hodina do svitania, keď Jon zazrel pred sebou veže hradu, čierne na bledom pozadí ozrutného Múru. Tentoraz v ňom nevidel domov.

Aj keď ho priviedli späť, hovoril si v duchu, neprinútia ho zostať. Vojna sa neskončí zajtra ani o dva dni a kamaráti ho nebudú môcť strážiť vo dne v noci. Nebude sa ponáhľať, bude sa tváriť, že je tam spokojný… a potom, len čo poľavia v ostražitosti, ujde znova. Nabudúce sa vyhne kráľovskej ceste. Mohol by sa vydať popri Múre na východ, azda až k moru, je to dlhá cesta, ale bezpečnejšia. Či na západ, do hôr a potom na juh cez priesmyky vysoko v horách. To je územie divochov, drsné a nebezpečné, ale aspoň ho nebude nikto prenasledovať. Zimovresu aj kráľovskej ceste sa vyhne stomíľovým oblúkom.

Samwell Tarly na nich čakal v starých stajniach, opretý o balík sena, od rozrušenia nemohol spať. Vstal a oprášil sa. „Som… som rád, že ťa našli, Jon.“

„Ja nie!“ odvrkol Jon a zosadol.

Pyp zoskočil z koňa a namrzene pozrel na blednúcu oblohu. „Sam, pomôž nám odstrojiť kone,“ povedal. „Čaká nás dlhý deň, na ktorý sme sa vďaka lordovi Snowovi vôbec nevyspali.“

Na svitaní už Jon vchádzal do kuchyne ako každý deň. Trojprstý Hobb mu bez slova podal raňajky pre Starého medveďa. Dnes to boli tri hnedé vajíčka natvrdo s opekaným chlebom, šunkou a miskou sušených sliviek. Jon odniesol jedlo do Kráľovej veže. Mormonta našiel pri okne, čosi písal. Po pleciach sa mu prechádzal krkavec a mrmlal si: „Zrno, zrno, zrno.“ Keď Jon vošiel, rozškriekal sa. „Polož jedlo na stôl,“ povedal Starý medveď, ani nezdvihol hlavu. „Dám si pivo.“

Jon otvoril okenice, zobral z vonkajšieho parapetu fľašu piva a nalial ho do rohu. Hobb mu dal aj citrón, ešte studený z Múru. Jon ho stisol v ruke, cez prsty mu stekala šťava. Mormont si dával každý deň pivo s citrónom, tvrdil, že iba vďaka tomu má dosiaľ vlastné zuby.

„Určite si mal otca veľmi rád,“ poznamenal, keď mu Jon podával roh. „Vždy nás zničí to, čo milujeme, chlapče. Pamätáš sa, keď som ti to po­vedal?“

„Pamätám,“ odvrkol podráždene. Nemienil sa rozprávať o otcovej smrti, ani s Mormontom nie.

„Tak na to nikdy nezabúdaj. Nepríjemné pravdy treba mať stále na pamäti. Podaj mi tanier. Zase šunka? No, čo už. Vyzeráš unavený. To ťa ten nočný výlet tak vyčerpal?“

Jonovi vyschlo v hrdle. „Vy o tom viete?“

„Viete,“ škriekal krkavec na Mormontovom pleci. „Viete.“

Starý medveď odfrkol. „Podľa teba ma vybrali za veliteľa Nočnej hliadky, lebo mám v hlave piliny, Snow? Aemon ma upozornil, že utečieš. Ja som mu povedal, že sa vrátiš. Poznám svojich mužov… aj svojich chlapcov. Pre česť si sa vybral po kráľovskej ceste… a česť ťa priviedla naspäť.“

„Priviedli ma kamaráti,“ namietol Jon.

„Povedal som vari, že tvoja česť?“ Mormont si prezeral obsah taniera.

„Zabili mi otca. Hádam ste nečakali, že budem sedieť so založenými rukami?“

„Pravdupovediac, čakali sme od teba presne to, čo si spravil.“ Mormont zahryzol do slivky a vypľul kôstku. „Prikázal som, aby ťa strážili. Videli ťa, keď si odchádzal. Keby sa po teba neboli vybrali tvoji bratia, cestou by ťa odchytili, ale nie tvoji kamaráti. Ibaže by si mal okrídleného koňa. Máš?“

„Nie.“ Jon si pripadal ako hlupák.

„Škoda, zišiel by sa nám.“

Jon vypol hruď. Povedal si, že zomrie statočne, aspoň toľko ešte môže spraviť. „Viem, aký je trest za zbehnutie, pane. Nebojím sa smrti.“

„Smrti!“ zakrákal krkavec.

„Ani života, dúfam,“ povedal Mormont, odkrojil kus šunky a dal ho vtákovi. „Nezbehol si – zatiaľ. Stojíš tu predo mnou. Keby sme popravili každého chlapca, čo sa v noci vyberie do Krtoviec, strážili by Múr iba duchovia. Ale možno sa chystáš znova utiecť – zajtra či o dva týždne. Je tak? Tak to máš premyslené, chlapče?“

Jon mlčal.

„Myslel som si.“ Mormont lúpal varené vajíčko. „Tvoj otec je mŕtvy, chlapče. Azda nedúfaš, že ho oživíš?“

„Nie,“ odsekol trucovito.

„Dobre,“ povedal Mormont. „Videli sme predsa spolu oživených mŕtvych, a nemusím to vidieť znova.“ Zjedol vajíčko na dva hlty a vybral si spomedzi zubov škrupinku. „Tvoj brat je v poli s celou silou severu na svojej strane. Každý jeho banderiálny pán má toľko bojovníkov, koľko by si nenašiel v celej Nočnej hliadke. Prečo si myslíš, že potrebujú práve tvoju pomoc? Si vari taký mocný bojovník, alebo máš vo vrecku zmoka, aby si si začaroval meč?“

Jon na to nemal čo povedať. Krkavec ďobal do vajíčka, škrupina pukla. Strčil dnu zobák a vyťahoval po kúskoch bielok a žĺtok.

Starý medveď si povzdychol. „Nielen teba sa táto vojna dotkla. Aj moja sestra je v družine tvojho brata, ona a jej dcéry v mužskej zbroji. Maega je ako taký starý šedivý ostrozubec, prchká a zaťatá. Pravdupovediac, tá ženská mi lezie krkom, keď je nablízku, ale to neznamená, že ju mám menej rád než ty svoje nevlastné sestry.“ Mormont zvraštil čelo, zobral posledné vajíčko a stisol ho v hrsti, až škrupina popraskala. „A možno hej. Tak či onak, žialil by som, keby ju zabili, a napriek tomu odtiaľto neutekám. Prisahal som presne ako ty. Moje miesto je tu… A kde je tvoje, chlapče?“

Moje miesto nie je nikde, tislo sa na jazyk Jonovi, som bastard, nemám žiadne práva, nemám meno ani matku, a už ani otca. No nedokázal to vysloviť. „Neviem.“

„Zato ja viem,“ povedal veliteľ Mormont. „Zdvíhajú sa studené vetry, Snow. Tiene za Múrom sa predlžujú. Cotter Pyke píše o obrovských čriedach jeleňov, ktoré tiahnu na juh a na východ k moru, aj o mamutoch. Jeden jeho muž vraj videl čudné obrovské stopy ani nie deväť míľ od Východnej hliadky. Prieskumníci z Tieňovej veže našli opustené celé dediny a ser Denys hovorí, že v noci vidia v horách ohne, obrovské vatry, čo horia od mrku do svitu. Quorin Polruký zajal kohosi v hlbinách Rokliny, a ten prisahal, že Mance Nájazdník zhromažďuje ľudí v nejakej tajnej pevnosti, čo objavil, len bohovia vedia načo. Myslel si si, že tvoj strýko Benjen je jediný stratený prieskumník za posledný rok?“

„Ben Jen,“ krákal krkavec, pokyvkával hlavou a zo zobáka mu padali kúsky vajíčka. „Ben Jen. Ben Jen.“

„Nie,“ odvetil Jon. Prišli aj o ďalších. O mnohých.

„Myslíš si, že vojna tvojho brata je dôležitejšia ako naša?“ vyštekol naňho starec.

Jon si zahryzol do pery. Krkavec zaplieskal krídlami. „Vojna, vojna, vojna, vojna,“ opakoval.

„Nie je,“ vyhlásil Mormont. „Pre bohov, chlapče, veď nie si slepý ani sprostý. Podľa teba záleží na tom, kto sedí na Železnom tróne, keď sa tu v noci potulujú mŕtvoly?“

„Nie.“ Takto sa nad tým Jon veru nezamyslel.

„Tvoj otec ťa poslal k nám, Jon. Ktohovie prečo…“

„Prečo? Prečo? Prečo?“ zaškriekal vták.

„Ja len viem, že v žilách Starkovcov koluje krv Prvých ľudí. To Prví ľudia vystavali Múr, a vraj si pamätajú veci, na ktoré ostatní zabudli. A tvoj vlk… to on nás priviedol k mátohám, on ťa varoval pred mŕtvym na schodoch. Ser Jaremy by určite tvrdil, že to bola náhoda, ale ser Jaremy je mŕtvy, a ja nie.“ Lord Mormont napichol kus šunky na dýku. „Podľa mňa si tu mal byť, a chcem, aby si aj s tým svojím vlkom šiel s nami, keď sa vyberieme za Múr.“

Pri tých slovách prebehli Jonovi po chrbte zimomriavky od vzrušenia. „Za Múr?“

„Počul si. Chcem nájsť Bena Starka, živého či mŕtveho.“ Prehltol. „Nebudem tu len tak bezcieľne posedávať a čakať na sneh a severák. Musíme zistiť, čo sa deje. Tentoraz Nočná hliadka vytiahne v plnej bojovej sile proti kráľovi za Múrom, proti Iným, proti všetkému, čo je tam. Budem veliť ja osobne.“ Ukázal dýkou na Jona. „Podľa zvyku je veliteľov komorník aj jeho zbrojnoš… ale odmietam budiť sa každé ráno s myšlienkou, či si nezdupkal. Takže mi teraz povedz, lord Snow, čo potrebujem počuť. Si brat Nočnej hliadky… alebo len pankhart, čo sa chce hrať na vojakov?“

Jon Snow sa vystrel a zhlboka sa nadýchol. Prepáčte, otče. Robb, Arya, Bran… prepáčte mi, ale nemôžem inak. Má pravdu. Moje miesto je tu. „Som… som váš, pane. Váš človek. Prisahám. Už neujdem.“

Starý medveď si odfúkol. „Dobre. Tak si choď zobrať meč.“





CATELYN


Catelyn Starková mala pocit, akoby prešlo tisíc rokov, odkedy odniesla svojho maličkého syna z Riavokrutu, preplavili sa cez Bublavú v malej loďke a vydali sa na cestu do Zimovresu. A teraz sa vracala cez Bublavú domov, no jej chlapec mal na sebe namiesto perinky plátovú a krúžkovú zbroj.

Robb sedel so Sivým vetrom na prove, ruky na pravlkovej hlave, a veslári zaberali veslami. Bol s ním aj Theon Greyjoy. Jej strýko Brynden sedel v druhom člne za nimi s Veľkým Jonom a lordom Karstarkom.

Catelyn si sadla ku korme. Plavili sa po prúde Bublavej, silný tok ich nie­sol okolo vysokánskej Veže s kolesom. Špľachot veľkého kolesa vo veži vrátil Catelyn do detských čias a ona sa smutno usmiala. Z pieskovcových hradieb volali vojaci a služobníctvo jej a Robbovo meno a „Zimovres!“ Všade viseli tullyovské zástavy so skáčucim pstruhom v rozvlnenom modro-červenom poli. Bol to úžasný pohľad, no ju veľmi nepotešil. Bohvie, či ju ešte niekedy niečo poteší. Ach, Ned…

Pod Vežou s kolesom sa prudko otočili a prešli naprieč zvírenou vodou. Muži sa do toho skutočne museli oprieť. Objavila sa pred nimi široká klenba Vodnej veže a bolo počuť škrípanie ťažkej reťaze, keď dvíhali mohutnú železnú mrežu. Ako sa blížili, mreža pomaly stúpala nahor a Catelyn si všimla, že je do polovice červená od hrdze. Keď popod ňu prechádzali, kvapkalo na nich hnedé blato a hrdzavé bodce mali sotva pár palcov nad hlavami. Catelyn sa dívala na mrežu a rozmýšľala, ako hlboko sa už hrdza zažrala, či by železné prúty vydržali nápor baranidla a či ju už netreba vymeniť. Na takéto veci myslela po tieto dni skoro stále.

Prešli popod klenbu a hradby, zo slnka do tieňa a znovu na slnko. Všade vôkol boli k železným kruhom v kameni popriväzované menšie a väčšie plavidlá. Otcove stráže čakali na schodoch pri vode aj s jej bratom. Ser Edmure Tully bol zavalitý mládenec so strapatými gaštanovými vlasmi a ohnivočervenou briadkou. Kyrys mal samý škrabanec a preliačiny z boja, modro-červený plášť špinavý od krvi a dymu. Vedľa neho stál lord Tytos Blackwood, tvrdý muž so zastrihnutými sivobielymi fúzmi a orlím nosom. Jeho žiarivo žltá zbroj bola ozdobená listovým ornamentom z čierneho jantáru a chudé plecia mu zakrýval plášť ušitý z havraních pier. Lord Tytos viedol výpad, ktorý vyslobodil jej brata z lannisterovského tábora.

„Pritiahnite ich!“ rozkázal ser Edmure. Traja muži zišli po kolená do vody a pritiahli člny dlhými hákmi. Keď z člna vyskočil Sivý vietor, jeden muž pustil hák a cúvol, potkol sa a skončil zadkom vo vode. Ostatní sa rozo­smiali a muž sa očividne hanbil. Theon Greyjoy vyskočil cez bočnicu člna, oblapil Catelyn okolo drieku a postavil ju na suchý schod, zatiaľ čo mu voda špliechala na čižmy.

Edmure zišiel nižšie, aby ju objal. „Sestrička,“ zamrmlal zachrípnuto. Mal hlboké modré oči a ústa ako stvorené na úsmev, ale teraz sa neusmieval. Vyzeral unavený a zničený, dobitý z boja a strhaný z toľkého napätia. Na krku mal obviazanú ranu. Catelyn ho silno objala.

„Úprimnú sústrasť, Cat,“ povedal, keď sa pustili. „Keď sme sa dopočuli o lordovi Eddardovi… Za toto Lannisterovci zaplatia, prisahám, pomstíme ho.“

„A vráti mi to Neda?“ opýtala sa zostra. Táto rana bola príliš čerstvá na milšie slová. Teraz nechcela myslieť na Neda. Nebude. Musí byť silná. „To všetko počká. Musím ísť za otcom.“

„Očakáva ťa vo svojej svetlici,“ povedal Edmure.

„Lord Hoster musí ležať, pani,“ vysvetlil jeho komorník. Kedy len ten dobrý muž tak zostarol a ošedivel? „Mám vás k nemu zaraz priviesť.“

„Ja ju odprevadím.“ Edmure ju viedol hore schodmi a cez dolné nádvorie, kde raz Petyr Baelish a Brandon Stark skrížili meče, aby získali jej pria­zeň. Nad nimi sa vypínali mohutné pieskovcové hradby pevnosti. Keď vo­šli do dverí medzi dvoma strážnikmi v prilbách s rybím erbom, opýtala sa: „Ako je na tom?“ Už keď to hovorila, bála sa odpovede.

Edmure sa tváril vážne. „Majstri hovoria, že tu už dlho nebude. Stále má veľké bolesti.“

Pochytila ju slepá zúrivosť, hnevala sa na celý svet, na brata Edmura, na sestru Lysu, na Lannisterovcov, na majstrov, na Neda a na otca a na hrozných bohov, ktorí jej chcú oboch vziať. „Mal si mi o tom povedať. Mal si mi hneď poslať správu.“

„Zakázal mi to. Nechcel, aby jeho nepriatelia vedeli, že zomiera. Keď je ríša v takej ťažkej situácii, neželal si, aby sa Lannisterovci dovtípili, aký je slabý…“

„… a zaútočili?“ dopovedala zaňho neľútostne Catelyn. Ty za to môžeš, len ty, šepkal hlas v jej hlave. Keby si sa nerozhodla zajať na vlastnú päsť toho trpaslíka…

Mlčky stúpali po točitom schodisku.

Veža mala trojuholníkový pôdorys ako celý Riavokrut, a aj svetlica lorda Hostera mala tri steny a na východnej strane kamenný balkón, čo z nej trčal ako prova veľkej pieskovcovej lode. Odtiaľ sa mohol pán hradu pozerať na svoje hradby a cimburia a na sútok riek pod nimi. Otcovu posteľ preniesli na balkón. „Rád sedí na slnku a díva sa na rieky,“ vysvetlil Edmure. „Otec, pozrite, koho som priviedol. Prišla za vami Cat…“

Hoster Tully bol vždy chlap ako hora, zamladi vysoký a svalnatý, na staré kolená zavalitý. Teraz vyzeral scvrknutý, svaly mal ochabnuté, tvár vpadnutú. Keď ho Catelyn videla naposledy, mal ešte hnedé vlasy aj bradu, hoci už začínali šedivieť. Teraz boli snehobiele.

Keď začul Edmura, otvoril oči. „Káčatko,“ zamrmlal slabým, uboleným hláskom. „Moje káčatko.“ Roztrasene sa usmial a zašmátral po jej ruke. „Vyzeral som ťa…“

„Nechám vás, aby ste sa porozprávali,“ povedal jej brat, a skôr než odi­šiel, pobozkal otca zľahka na čelo.

Catelyn si kľakla a chytila otca za ruku. Mal veľkú dlaň, ale vychudnutú a takmer bezvládnu, len kosť a koža. „Mali ste mi povedať,“ začala. „Poslať jazdca, krkavca…“

„Jazdcov môžu zajať, vypočúvať,“ namietol. „Krkavcov zostreliť…“ Zachvátil ho kŕč bolesti a silno jej zaťal prsty do ruky. „Mám v bruchu raky… štípu a štípu. Vo dne v noci. Majú ostré klepetá, potvory. Majster Vyman mi dáva mámivé víno a makovicový odvar… Veľa spím… ale chcel som byť hore, aby som ťa videl, keď prídeš. Bál som sa… keď Lannisterovci zajali tvojho brata, všade okolo tie ich tábory… bál som sa, že bude po mne, skôr než ťa znovu uvidím… Bál som sa…“

„Som tu, otec,“ povedala. „Aj s Robbom, mojím synom. Tiež by vás chcel navštíviť.“

„Tvoj chlapec,“ šepol. „Mal moje oči, pamätám si ho…“

„Mal a stále má. A priviedli sme vám Jaimeho Lannistera v putách. Riavokrut je znova slobodný, otec.“

Lord Hoster sa usmial. „Videl som to. Včera v noci, keď sa to začalo, povedal som im… musím to vidieť. Odniesli ma do strážnice… pozeral som sa z cimburia. Ach, bola to krása… fakle sa privalili ako vlna, počul som výkriky z rieky… Ako dobre sa počúvali… a keď podpálili tú obliehaciu vežu, bohovia… V tej chvíli by som bol vďačne zomrel, len som chcel ešte predtým vidieť svoje deti. To dokázal tvoj chlapec? Tvoj Robb?“

„Áno,“ odpovedala Catelyn, plná hrdosti. „Bol to Robb… a Brynden. Aj váš brat je tu, pane.“

„Ten.“ Otec sotva šepkal. „Čierna ryba… sa vrátil? Z Údolia?“

„Áno.“

„A Lysa?“ Riedke biele vlasy mu rozvial vietor. „Bohovia, zmilujte sa, tvoja sestra… prišla aj ona?“

Z jeho hlasu bolo počuť takú nádej a túžbu, že jej padlo ťažko povedať mu pravdu. „Nie. Mrzí ma to…“

„Aha.“ Zatváril sa skľúčene a oči mu trochu pohasli. „Dúfal som… rád by som ju videl, kým…“

„Je so synom v Orľom hniezde.“

Lord Hoster unavene prikývol. „Teraz je to lord Robert, keď je Arryn preč… Spomínam si… Prečo neprišla s tebou?“

„Bojí sa, pane. V Orľom hniezde sa cíti v bezpečí.“ Pobozkala ho na vráskavé čelo. „Robb bude čakať. Prijmete ho? A Bryndena?“

„Tvoj syn,“ šepol. „Áno. Catin chlapec… mal moje oči, spomínam si. Keď sa narodil. Priveď ho… áno.“

„A váš brat?“

Otec sa zahľadel na rieky. „Čierna ryba,“ povedal. „Už sa oženil? Už si zobral nejaké… dievča za ženu?“

Ešte aj na smrteľnej posteli, pomyslela si smutno Catelyn. „Neoženil sa. Veď to viete, otec. Nikdy sa neožení.“

„Hovoril som mu… rozkázal som mu. Ožeň sa! Bol som jeho pán. Vie to. Mal som právo vybrať mu manželku. Dobrú manželku. Redwynovú. Zo starého rodu. Milé dievča, pekné… pehavé… Bethany, áno. Chúďa dievča. Stále ho čaká. Áno. Stále…“

„Bethany Redwynová sa už pred rokmi vydala za lorda Rowana,“ pripomenula mu Catelyn. „Majú spolu tri deti.“

„Aj tak,“ mrmlal lord Hoster. „Aj tak. Pohanil ju. Zneuctil Redwynovcov. Pohanil mňa. Svojho pána, vlastného brata… Čierna ryba. Mal som aj iné ponuky. Dievča lorda Brackena. A Walder Frey… hociktorú z tých troch, povedal… A oženil sa s niekým? S hocikým…?“

„S nikým,“ odvetila Catelyn, „ale prešiel veľa míľ, aby sa s vami stretol, prebojoval si cestu naspäť do Riavokrutu. Keby nám ser Brynden nepomohol, nestála by som teraz tu.“

„Odjakživa bol bojovník,“ chrčal otec. „To mu šlo vždy. Rytier brány, veru hej.“ Oprel sa dozadu a nevýslovne unavene zatvoril oči. „Pošli ho za mnou. Neskôr. Teraz si pospím. Som priveľmi chorý na nejaké hádky. Po­šli ho sem neskôr, Čiernu rybu…“

Catelyn ho nežne pobozkala, prihladila mu vlasy a nechala ho v tieni veže, kde mu pod nohami tiekli jeho rieky. Ešte ani nevyšla zo svetlice, a už spal.

Keď sa vrátila na dolné nádvorie, ser Brynden Tully stál na schodoch k vode s mokrými čižmami a rozprával sa s kapitánom riavokrutských stráží. Zaraz sa hrnul k nej. „Ako mu je…?“

„Zomiera,“ povedala. „Ako sme sa obávali.“

Na strýkovej drsnej tvári sa jasne zračila bolesť. Prehrabol si prstami husté šedivé vlasy. „Prijme ma?“

Prikývla. „Povedal, že je priveľmi chorý, aby sa hádal.“

Brynden Čierna ryba sa zasmial. „Som už dosť ostrieľaný vojak, aby som tomu uveril. Hoster ma bude hrešiť pre tú Redwynku, ešte aj keď zapálime pohrebnú hranicu pod jeho prekliatymi kosťami.“

Catelyn sa usmiala, vedela, že je to pravda. „Nikde nevidím Robba.“

„Myslím, že šiel s Greyjoyom do siene.“

Theon Greyjoy sedel na lavici v riavokrutskej Veľkej sieni, vychutnával roh piva a rozptyľoval posádku jej otca opisom masakry v Šepkajúcom lese. „Niektorí chceli vziať nohy na plecia, ale údolie sme z oboch strán uzavreli a vyrútili sme sa z tmy s mečmi a kopijami. Lannisterovci si museli myslieť, že ich napadli Iní, keď medzi nich vbehol Robbov vlk. Na vlastné oči som videl, ako jednému chlapíkovi odtrhol celú ruku, a keď ho zacítili ich kone, mohli sa zblázniť. Ani neviem, koľko mužov…“

„Theon,“ skočila mu do reči, „kde nájdem svojho syna?“

„Lord Robb išiel do božieho hája, pani.“

Presne to by bol spravil aj Ned. Je to syn svojho otca rovnako ako môj, na to nesmiem zabúdať. Ach, bohovia, Ned…

Našla Robba pod zelenými korunami stromov medzi sekvojami a mohutnými starými brestmi; kľačal pred stromom srdca, štíhlym čarostromom s tvárou skôr smutnou ako zápalistou. Pred sebou mal dlhý meč zabodnutý do zeme a oboma rukami zvieral rukoväť. Okolo neho kľačali ostatní: Veľký Jon Umber, Rickard Karstark, Maega Mormontová, Galbart Glover a ďalší. Ešte aj Tytos Blackwood tam bol a okolo neho sa rozprestieral jeho veľký havraní plášť. Títo tu vyznávajú starých bohov, uvedomila si. Pýtala sa sama seba, akých bohov v týchto dňoch vyznáva ona, ale odpoveď nenašla.

Nebude ich rušiť pri modlitbách. Bohom treba dať, čo im patrí… aj krutým bohom, ktorí jej zobrali Neda a zoberú jej aj otca. Tak Catelyn čakala. Pomedzi koruny stromov fúkal vietor od rieky a napravo videla Vežu s kolesom, obrastenú brečtanom. Kým tam tak stála, vracali sa jej spomienky. Ako ju otec učil jazdiť presne medzi týmito stromami, a toto je ten brest, z ktorého spadol Edmure a zlomil si ruku, a hentam pod besiedkou sa s Lysou a Petyrom hrali na pusinky.

Nespomenula si na to už celé roky. Akí boli vtedy všetci mladučkí – ona nemala viac ako Sansa, Lysa bola mladšia ako Arya a Petyr ešte mladší, no o to horlivejší. Dievčatá si ho striedali, chvíľu vážne a chvíľu sa chichotali. Bola to taká živá spomienka, až takmer cítila jeho spotené dlane na ple­ciach a chuť jeho mätového dychu. V božom háji vždy rástla mäta a Petyr ju veľmi rád žuval. Bol taký malý odvážlivec, vždy sa do niečoho zaplietol. „Chcel mi strčiť jazyk do úst,“ priznala sa vtedy Catelyn sestre, keď boli spolu samy. „Aj mne,“ šepla Lysa zahanbene a bez dychu. „Páčilo sa mi to.“

Robb sa pomaly postavil a zasunul meč do pošvy a Catelyn sa pristihla, že uvažuje, či sa jej syn niekedy bozkával s dievčaťom v božom háji. Určite áno. Všimla si, aké roztúžené pohľady naňho hádže Jeyne Poolová a nie­ktoré slúžky, dokonca aj tie staršie, osemnásťročné… Išiel predsa do boja a zabil dospelých mužov, určite sa už bozkával. Oči jej zaliali slzy. Nahnevane si ich utrela.

„Mama,“ oslovil ju Robb, keď si ju všimol. „Musíme zvolať radu. Treba o všeličom rozhodnúť.“

„Starý otec by ťa rád videl,“ povedala. „Robb, je veľmi chorý.“

„Ser Edmure mi povedal. Mrzí ma to, mama… kvôli lordovi Hosterovi aj kvôli vám. Ale najskôr musíme zasadať. Prišla nám správa z juhu. Renly Baratheon si robí nárok na korunu svojho brata.“

„Renly?“ spýtala sa ohromene. „Myslela som si, že lord Stannis…“

„Všetci sme si to mysleli, pani,“ ozval sa Galbart Glover.

Vojnová porada sa konala vo veľkej sieni za štyrmi dlhými stolmi na drevených kozách, rozostavených do štvorca. Lord Hoster bol slabý a nemohol sa na nej zúčastniť, spal na balkóne a sníval o slnku na riekach svojej mladosti. Edmure sedel na vysokej stolici Tullyovcov, po jeho boku bol Brynden Čierna ryba a napravo aj naľavo sedeli za stolmi banderiálni páni jeho otca. Správy o víťazstve v Riavokrute sa dostali až k lordom, ktorí po Trojzubci ušli, a pritiahli ich späť. Prišiel Karyl Vance, ktorý bol teraz lord, keď jeho otec zahynul pod Zlatým zubom. Bol s ním ser Marq Piper a priviedli aj jedného Darryho, syna sera Raymuna, o málo staršieho ako Bran. Lord Jonos Bracken prišiel z ruín Kamennej ohrady, mračil sa, rozkrikoval a sadol si čo najďalej od Tytosa Blackwooda.

Severskí veľmoži sedeli na druhej strane stola, Catelyn a Robb rovno oproti serovi Edmurovi. Bolo ich pomenej. Po Robbovej ľavici sedel Veľký Jon a potom Theon Greyjoy, po Catelyninej pravici sedeli Galbart Glover a lady Mormontová. Lord Rickard Karstark, ktorý schudol od žiaľu a mal vpadnutú tvár, sa usadil ako prízrak z nočnej mory, dlhú bradu mal neupra­venú a neumytú. V Šepkajúcom lese prišiel o dvoch synov a o treťom, tom najstaršom, ktorý viedol karstarkovských kopijníkov proti Tywinovi Lannis­terovi pri Zelenom bodci, nemal žiadne správy.

Dohadovali sa dlho do noci. Každý lord mal právo prehovoriť, a veru každý mal čo povedať… a okrem toho kričali, hrešili, uvažovali, prehovárali ostatných, vtipkovali, vyjednávali, trieskali korbeľmi o stôl, vyhrážali sa, odchádzali a vracali sa vážni alebo s úsmevom na perách. Catelyn len sedela a počúvala.

Roose Bolton znova sformoval roztrúsené zvyšky druhej družiny pri začiatku valu. Ser Helman Tallhart a Walder Frey stále držali Blížencov. Vojsko lorda Tywina prekročilo Trojzubec a mierilo do Harrenovej tvrdze. A ríša mala dvoch kráľov. Dvoch kráľov a žiadnu dohodu.

Veľa banderiálov chcelo okamžite vytiahnuť na Harrenovu tvrdzu, stretnúť sa s lordom Tywinom a skoncovať s Lannisterovcami raz a navždy. Mladý horkokrvný Marq Piper chcel zaútočiť rovno na Casterlyho skalu na západe. Ďalší zasa radili trpezlivosť. Riavokrut stojí priamo na zásobovacej trase Lannisterovcov, ako poukázal Jason Mallister – nech sa teda nepo­náhľajú a odoprú lordovi Tywinovi jeho príjmy a zásoby, kým si sami posilnia obranu a dožičia oddych unaveným oddielom. Lord Blackwood s tým zásadne nesúhlasil. Dokončia, čo začali v Šepkajúcom lese. Vytiahnu na Tvrdzu a zoberú so sebou aj vojsko Roosa Boltona. Proti Blackwoodovmu návrhu sa ako zvyčajne hneď postavil Bracken. Lord Jonos Bracken sa zdvihol a trval na tom, aby prisahali vernosť kráľovi Renlymu, zamierili na juh a pripojili sa k jeho vojsku.

„Renly nie je kráľ,“ namietol Robb. Až do tej chvíle jej syn mlčal. Vedel počúvať, presne ako jeho otec.

„Určite nemáte v úmysle podriadiť sa Joffreymu, pane,“ povedal Galbart Glover. „Popravil vám predsa otca.“

„A preto je to zlý človek,“ odvetil Robb. „Ale neviem o tom, že by sa preto stal Renly kráľom. Joffrey je stále Robertov najstarší manželský syn, trón mu patrí podľa práva ríše. Ak zomrie, a o to sa určite postarám, má mladšieho brata. Po Joffreym je na rade Tommen.“

„Tommen nie je o nič menej Lannister!“ vyštekol Marq Piper.

„Presne ako vravíte,“ povedal skľúčene Robb. „No keby ani jeden z nich nebol kráľom, aj tak neviem, ako by ním mohol byť lord Renly. Veď je Robertov mladší brat. Bran nemôže byť pánom Zimovresu skôr ako ja, rovnako ako Renly nemôže byť kráľom skôr ako lord Stannis.“

Lady Mormontová mu dala za pravdu. „Lord Stannis má prednostný nárok.“

„Renlyho korunovali,“ namietol Marq Piper. „Vyšesad a Búrkový ko­niec podporujú jeho nárok a Dornskí určite nezaostanú. Ak by Zimovres a Ria­vokrut pripojili svoje sily k jeho vojsku, mal by za sebou päť zo siedmich silných rodov. Šesť, ak by sa Arrynovci rozhýbali! Šesť rodov proti Skale! Páni, do roka by sme mali všetky ich hlavy na koloch, kráľovninu, chlapcovu, lorda Tywina, Zmokovu, Kráľovrahovu, sera Kevana, všetkých! To všetko by sme získali, keby sa pripojili k lordovi Renlymu. Čo má proti nemu lord Stannis, aby sme toto všetko len tak zahodili?“

„Právo,“ povedal neústupčivo Robb. Catelyn sa zdalo, že keď to vyriekol, až strašidelne pripomínal svojho otca.

„Takže chcete, aby sme podporili Stannisa?“ opýtal sa Edmure.

„Neviem,“ priznal Robb. „Modlil som sa, aby som vedel, čo robiť, ale bohovia mi neodpovedali. Lannisterovci zabili môjho otca ako zradcu, a my dobre vieme, že to bola lož, ale Joffrey je právoplatný kráľ, a ak sa obrátime proti nemu, budú zradcovia z nás.“

„Môj otec by bol za opatrnosť,“ ozval sa postarší ser Stevron s lišiackym freyovským úsmevom. „Počkajme, nech si tí dvaja králi zahrajú svoju hru o tróny. Keď sa skončí ich boj, môžeme pokľaknúť pred víťazom, alebo sa mu vzoprieť, ako budeme chcieť. Keď sa Renly chystá do boja, lord Tywin určite len uvíta prímerie… a bezpečný návrat syna. Ctihodní páni, dovoľte mi zájsť za ním do Tvrdze a dohodnúť výhodné podmienky a výkupné…“

Strhol sa hurhaj, v ktorom jeho hlas zanikol. „Zbabelec!“ hučal Veľký Jon. „Ak budeme žiadať prímerie, budeme vyzerať ako slabosi,“ namietla lady Mormontová. „Do pekiel aj s výkupným, Kráľovraha sa nesmieme vzdať!“ kričal Rickard Karstark.

„Prečo neuzavrieť mier?“ opýtala sa Catelyn.

Páni na ňu pozreli, ale cítila na sebe iba Robbov pohľad, ničí iný. „Pani moja, zabili mi otca, vášho manžela,“ povedal vážne. Vytiahol dlhý meč a položil ho pred seba na stôl, ligotavú oceľ na drsné drevo. „Lannisterovcom ponúkam jediný mier – pokoj po smrti.“

Veľký Jon súhlasne zahulákal a pridali sa k nemu ďalšie hlasy, vykriko­vali, vyťahovali meče a trieskali päsťou do stola. Catelyn počkala, kým sa upokoja.

„Páni,“ povedala napokon, „lord Eddard bol váš lénny pán, ale ja som s ním spávala v posteli a vynosila som jeho deti. Myslíte si, že ho mám menej rada ako vy?“ Takmer jej zlyhal hlas od žiaľu, ale zhlboka sa nadýchla a pokračovala: „Robb, keby nám ho ten meč mohol vrátiť, nedovolila by som ti ho zložiť, kým by Ned nestál pri mne… ale on je preč a nezmení to ani sto Šepkajúcich lesov. Ned je preč, aj Daryn Hornwood a udatní synovia lorda Karstarka, a mnoho iných statočných mužov, a ani jeden z nich sa nám už nevráti. Treba ďalších mŕtvych?“

„Ste žena, pani moja!“ zaburácal Veľký Jon. „Ženy týmto veciam nerozumejú.“

„Ste nežnejšie pohlavie,“ povedal lord Karstark s čerstvými vráskami útrap v tvári. „Muž sa potrebuje pomstiť.“

„Dajte mi Cersei Lannisterovú, a ja vám ukážem, aké nežné vedia byť ženy,“ povedala Catelyn. „Možno nerozumiem taktike a stratégii… ale viem rozoznať, čo je a čo nie je zbytočné. Išli sme do vojny, lebo lannisterovské vojská plienili riečny kraj a Ned bol v žalári, krivo obvinený zo zrady. Bojovali sme, aby sme sa bránili a aby sme vydobyli slobodu pre môjho manžela.

To prvé sme dosiahli a to druhé už nie je v našej moci. Budem za Nedom smútiť až do konca života, ale musím myslieť na živých. Chcem späť svoje dcéry, ktoré má stále kráľovná. Ak budem musieť vymeniť našich štyroch Lannisterovcov za dve Starkové, urobím to a budem vďačná bohom. Chcem, aby si bol v bezpečí, Robb, aby si vládol na Zimovrese z otcovho miesta. Chcem, aby si žil svoj život, aby si sa bozkával s dievčatami, oženil sa a mal deti. Chcem to tu ukončiť. Chcem ísť domov, páni, a oplakávať svojho manžela.“

Keď Catelyn skončila, v sieni sa rozhostilo hrobové ticho.

„Mier,“ ozval sa strýko Brynden. „Mier je pekná vec, pani… ale za akých podmienok? Načo prekovať meč na pluh, keď ho zajtra bude treba kovať znova?“

„Načo môj Torrhen a Eddard položili životy, keď sa do Karihradu vrátim len s ich kosťami?“ opýtal sa Rickard Karstark.

„Veru,“ pridal sa lord Bracken. „Gregor Clegane mi spustošil zeme, vyvraždil poddaných a z Kamennej ohrady zostali len dymiace trosky. Vari sa mám teraz skloniť pred tými, čo ho poslali? Načo sme bojovali, ak sa chceme vrátiť k tomu, čo bolo predtým?“

Catelyn prekvapilo a zarazilo, že súhlasí aj lord Blackwood. „A ak uza­vrieme mier s kráľom Joffreym, nezradíme kráľa Renlyho? Čo ak preváži jeleň nad levom, kam sa potom dostaneme?“

„Rozhodnite sa, ako chcete, ja nikdy neprijmem Lannistera za kráľa,“ vyhlásil Marq Piper.

„Ani ja!“ vykríkol malý Darry. „Nikdy!“

A znova sa všetci rozkričali. Catelyn len nešťastne sedela. Mala pocit, že bola už tak blízko. Takmer ju počúvali, takmer… ale tá chvíľa bola preč. Nebude mier, šanca na uzdravenie, na bezpečie. Pozrela na syna, dívala sa, ako počúva dohadujúcich sa lordov, ako sa pritom mračí, zhrýza, no je odovzdaný svojmu boju. Prisľúbil, že si vezme niektorú z dcér Waldera Freya, ale teraz videla jeho skutočnú nevestu – meč, ktorý položil pred seba na stôl.

Catelyn myslela na dievčatá, či ich ešte niekedy uvidí, keď vtom vstal Veľký Jon.

„PÁNI!“ zreval mocným hlasom, ktorý sa odrazil od krovu. „Počúvajte, čo ja poviem týmto dvom kráľom!“ Odpľul si. „Renly Baratheon pre mňa nič neznamená a Stannis tiež nie. Prečo by mi mali vládnuť z nejakého kvetinového trónu vo Vyšesade či v Dorne? Čo vedia o Múre, o vlčom lese alebo o mohylách Prvých ľudí? Ešte aj bohov majú pomýlených. A bodaj by Iní brali aj Lannisterovcov, mám ich už plné zuby.“ Siahol dozadu a vytiahol obrovský obojručný meč. „Prečo by sme si nemohli znova vládnuť sami? Spojili sme sa predsa s drakmi, ale všetci draci sú mŕtvi.“ Ukázal mečom na Robba. „Tam sedí jediný kráľ, pred ktorým pokľaknem, páni!“ zaburácal. „Kráľ severu!“

Pokľakol a položil meč jej synovi k nohám.

„Za týchto podmienok súhlasím s mierom,“ povedal lord Karstark. „Nech si nechajú svoj Červený hrad a Železný trón.“ Vytiahol dlhý meč z pošvy. „Kráľ severu!“ vyriekol a kľakol si k Veľkému Jonovi.

Maega Mormontová sa postavila. „Zimný kráľ!“ zvolala a položila svoj obitý palcát k mečom. A začali vstávať aj riečni veľmoži, Blackwood, Bracken a Mallister, ktorých rodom nikdy nevládol Zimovres, a predsa Catelyn videla, ako sa zdvihli, vytiahli meče, pokľakli a zvolali starodávne pomenovanie, ktoré ríša nepočula už tristo rokov, odkedy Aegon Drak spojil Sedem kráľovstiev… no teraz ho bolo znova počuť, ako sa odráža od trámov otcovej siene: „Kráľ severu!“

„Kráľ severu!“

„KRÁĽ SEVERU!“





DAENERYS


Zem bola červená, mŕtva, vyprahnutá, ťažko sa hľadalo dobré drevo. Jej zásobovači sa vrátili s hrčovitými topoľmi, fialovým kríkom, snopom hnedej trávy. Zobrali dva najrovnejšie stromy, osekali konáre a kôru, rozrúbali ich a nakládli polená do štvorca. Do stredu poukladali slamu, raždie, kôru a chumáče suchej trávy. Rakharo vybral žrebca z malej čriedy, čo im ešte zostala, nevyrovnal sa síce plnokrvníkovi khala Droga, ale tomu by sa sotva nejaký kôň vyrovnal. V strede štvorca mu dal Aggo zošúverené jabĺčko, a potom ho zložil jediným úderom sekery medzi oči.

Mirri Maz Duur so zviazanými rukami a nohami ich pozorovala z prachu znepokojeným pohľadom. „Nestačí zabiť koňa,“ oslovila Dany. „Sama krv nič neznamená. Nemáte čarovné slová ani múdrosť, aby ste ich odhalili. Myslíte si, že krvavá mágia je detská hra? Voláte ma maegi, ako keby to bola nadávka, ale to jednoducho znamená múdra. Ste len hlúpe decko. Ne­viem, čo tu chcete robiť, ale nezaberie to. Rozviažte ma a ja vám s tým pomôžem.“

„Už som unavený z toho jej drmolenia,“ povedal Jhogo. Švihol bičom a kňažka stíchla.

Nad konským telom navŕšili plošinu z narúbaných polien, z kmeňov menších stromov, z väčších konárov a najrovnejších haluzí, aké sa im podarilo nájsť. Poukladali drevo v smere od východu slnka k západu. Na drevenú plošinu navŕšili Drogove cennosti: jeho veľký stan, maľovanú vestu, sedlá a postroje, bič, čo mu daroval otec, keď sa z neho stal muž, arakh, ktorým zabil khala Oga a jeho syna, mohutný luk z dračej kosti. Aggo chcel prihodiť aj zbrane, čo Drogovi pokrvní jazdci dali Dany ako svadobný dar, ale Dany to nedovolila. „Tie sú moje,“ povedala, „a mám v úmysle nechať si ich.“ Na khalove veci navŕšili ďalšiu vrstvu raždia a na ňu rozsypali chumáče suchej trávy.

Keď slnko stúpalo k vrcholu, odviedol Dany ser Jorah Mormont nabok. „Princezná…“ začal.

„Prečo ma tak voláte?“ opýtala sa ho priamo Dany. „Môj brat Viserys bol váš kráľ, či nie?“

„Bol, pani.“

„Viserys je mŕtvy. Ja som jeho následníčka, posledná z rodu Targaryenovcov. Čo bolo jeho, teraz je moje.“

„Moja… kráľovná,“ povedal ser Jorah a kľakol si na koleno. „Môj meč, ktorý patril jemu, patrí odteraz vám, Daenerys. Rovnako aj moje srdce, ktoré vášmu bratovi nikdy nepatrilo. Som len rytier a môžem vám ponúknuť iba vyhnanstvo, ale prosím vás, vypočujte ma. Nechajte khala Dro­ga tak. Nebudete sama. Sľubujem vám, že vás nikto neodvedie do Vaes Dothraku proti vašej vôli. Nemusíte odísť do dosh khaleenu. Poďte so mnou na východ. Yi Ti, Quarth, Nefritové more, Assháj pri Tieni. Uvidíme všetky nevídané divy a ochutnáme vína od výmyslu sveta. Prosím vás, khaleesi. Viem, čo máte v úmysle. Nerobte to. Nerobte to!“

„Musím,“ povedala Dany. Nežne a smutno ho pohladila po líci. „Nerozumiete tomu.“

„Chápem, že ste ho milovali,“ povedal zúfalo ser Jorah. „Aj ja som kedysi miloval svoju ženu, ale nezomrel som s ňou. Ste moja kráľovná, môj meč je váš, ale nechcite odo mňa, aby som vám dovolil vyliezť na Drogovu hranicu. Nebudem sa prizerať, ako horíte.“

„Toho sa bojíte?“ Dany ho zľahka pobozkala na široké čelo. „Nie som taká hlúpa, milý pane.“

„Nechcete zomrieť spolu s ním? Prisaháte, kráľovná?“

„Prisahám,“ povedala spoločným jazykom Siedmich kráľovstiev, čo jej podľa práva patrili.

Tretia vrstva plošiny bola z vetvičiek hrubých sotva ako prst, zakrytých suchým lístím a raždím. Položili ich v smere zo severu na juh, od ľadu k ohňu, a naukladali na ne mäkké vankúše a hodvábne prikrývky. Keď bolo všetko hotové, slnko sa už skláňalo k západnému obzoru. Dany zvolala Dothrakov. Ostala ich necelá stovka. S koľkými asi začínal Aegon? napadlo jej. Bolo to jedno.

„Vy budete môj khalasar,“ povedala im. „Vidím medzi vami otrokov. Ste slobodní. Zložte si obojky. Odíďte, ak chcete, nikto vám neublíži. Ak zostanete, tak len ako bratia a sestry, muži a ženy.“ Čierne oči ju ostražito sledovali. „Vidím tu deti, ženy, vráskavé starecké tváre. Ešte včera som aj ja bola dieťa. Dnes je zo mňa žena. Zajtra budem stará. Každému z vás chcem povedať, dajte mi svoje ruky a srdce, a vždy tu bude pre vás miesto.“ Obrátila sa k trom mladým bojovníkom svojho khasu. „Jhogo, tebe dávam bič so strie­bornou rukoväťou, ktorý som dostala ako svadobný dar, a vymenúvam ťa za svojho koa. Žiadam od teba prísahu, že budeš žiť a zomrieš ako krv mojej krvi, budeš jazdiť po mojom boku a ochrániš ma pred nebezpečenstvom.“

Jhogo si od nej zobral bič, ale tváril sa zmätene. „Khaleesi,“ zahabkal váhavo, „toto sa nerobí. Potupilo by ma, keby som bol pokrvným jazdcom žene.“

„Aggo,“ pokračovala Dany, nevšímala si Jhogove námietky. Ak sa ob­zriem, som stratená. „Tebe dávam luk z dračej kosti, ktorý som dostala ako svadobný dar.“ Bol to dvakrát ohnutý jazdecký luk, lesklý, čierny a nádherný, vyšší ako ona. „Vymenúvam ťa za svojho koa a žiadam od teba prísahu, že budeš žiť a zomrieš ako krv mojej krvi, budeš jazdiť po mojom boku a ochrániš ma pred nebezpečenstvom.“

Aggo prijal luk a sklonil hlavu. „Nemôžem prisahať. Iba muž smie viesť khalasar a vymenovať koa.“

„Rakharo,“ povedala Dany, keď sa odvrátila od jeho odmietavých slov, „tebe dávam veľký arakh, ktorý som dostala ako svadobný dar, s pozlátenou rukoväťou a čepeľou. Vymenúvam ťa za svojho koa a žiadam, aby si žil a zomrel ako krv mojej krvi, aby si jazdil po mojom boku a ochránil ma pred nebezpečenstvom.“

„Ste khaleesi,“ povedal Rakharo a zobral si arakh. „Pôjdem s vami do Vaes Dothraku pod Matkou hôr, ochránim vás pred nebezpečenstvom, kým neprídeme na vaše miesto medzi babicami v dosh khaleene. Nič viac vám sľúbiť nemôžem.“

Čo najpokojnejšie prikývla, ako keby nepočula, čo povedal, a obrátila sa k svojmu poslednému zástancovi. „Ser Jorah Mormont,“ povedala, „môj prvý a najväčší rytier, pre vás už nemám svadobný dar, ale prisahám vám, jedného dňa vám darujem dlhý meč, aký svet nevidel, ukovaný z valýrskej ocele v dračom ohni. A tiež vás požiadam o prísahu.“

„Máte ju, kráľovná moja,“ povedal ser Jorah a položil jej svoj meč k nohám. „Prisahám, že vám budem slúžiť, poslúchať vás, a ak bude treba, tak za vás aj položím život.“

„Za každých okolností?“

„Za každých okolností.“

„Beriem vás za slovo. Modlím sa, aby ste to nemuseli nikdy oľutovať.“ Dany zdvihla sera Joraha zo zeme. Stala si na špičky, nežne ho pobozkala na pery a povedala: „Ste prvý člen mojej Kráľovskej gardy.“

Keď vchádzala do stanu, cítila na sebe pohľady khalasaru. Dothrakovia si čosi šepkali a čudne na ňu zazerali kútikmi mandľových očí. Dany si uvedomila, že im musí pripadať šialená. Možno je. Čoskoro sa to dozvie. Ak sa obzriem, som stratená.

Keď jej Irri pomáhala vojsť do kúpeľa, voda bola priam vriaca, ale Dany sa nestrhla ani nevykríkla od bolesti. Milovala teplo. Cítila sa v ňom ta­ká čistá! Jhiqui navoňala vodu olejmi, čo kúpila vtedy na trhu vo Vaes Dothraku, a z kúpeľa stúpala vonná vlhká para. Doreah jej umyla a vyče­sala vlasy, rozplietla pochlpené pramene. Irri jej vydrhla chrbát. Dany zatvorila oči a dala sa pohltiť vôňami a teplom. Cítila, ako jej teplo preniká do ubolených miest medzi nohami. Striasla sa, keď do nej vstúpilo, a všetka bolesť a stuhnutosť boli preč. Vznášala sa.

Keď bola umytá, slúžky jej pomohli vyjsť z vane. Irri a Jhiqui ju osušili a Doreah jej učesala vlasy, až jej padali na chrbát ako čisté striebro. Navoňali ju vôňovcom a škoricou – kvapku na zápästia, kvapku za uši, kvapku na prsia naliate mliekom a poslednú medzi nohy. Irrin prst bol ľahký a chladivý ako milencov bozk, keď jej ním prešla nahor po štrbinke.

Potom ich Dany poslala všetky preč, aby mohla pripraviť khala Droga na jeho poslednú jazdu do nočnej zeme. Poumývala ho, vyčesala a naolejovala mu vlasy, neposledy mu ich prehrabla prstami, poťažkala ich a spomínala, ako sa ich dotkla prvý raz v ich svadobnú noc. Nikdy mu ich neostrihali. Koľko mužov zomrie s vlasmi, čo im nikdy nestrihali? Zaborila do nich tvár a vdychovala ťažké vône olejov. Voňal ako tráva a teplá zem, ako dym, semeno a kone. Voňal ako Drogo. Odpusť mi, slnko môjho života, pomyslela si. Odpusť mi všetko, čo som urobila, a všetko, čo musím urobiť. Zaplatila som, hviezda moja, ale cena bola privysoká, privysoká…

Dany mu zaplietla vrkoč, ponavliekala strieborné prstene na bradu a do vlasov mu povešala všetky zvončeky. Toľko zvoncov, zlatých, strieborných aj bronzových! Vyzváňali, aby ho nepriatelia počuli prichádzať a od strachu stratili sily. Natiahla mu nohavice z konského vlásia a čižmy, zapla mu na drieku opasok zo zlatých a strieborných medailónov. Na zjazvenú hruď mu obliekla starú, vyblednutú maľovanú vestu, ktorú mal Drogo najradšej. Pre seba si vybrala voľné nohavice z pieskového hodvábu, sandále, čo sa uväzovali až pod kolenami, a vestu, akú mal Drogo.

Slnko už zapadalo, keď ich zavolala späť, aby odniesli telo na hranicu. Dothrakovia mlčky sledovali, ako ho Aggo s Jhogom vynášajú zo stanu. Dany kráčala za nimi. Položili ho na vankúše a deky hlavou smerom k Matke hôr na severovýchode.

„Olej!“ zavelila, a vzápätí priniesli džbány a vyliali ich na hranicu, na hodváb, raždie a chumáče suchej trávy, až olej stiekol na polená a vzduch naplnila jeho vôňa. „Prineste mi vajcia!“ prikázala Dany slúžkam. Povedala to tak, že sa rovno rozbehli.

Ser Jorah ju chytil za ruku. „Kráľovná, Drogovi budú v nočnej zemi dračie vajcia nanič. Radšej ich predajme v Assháji. Za jedno si môžeme kúpiť loď, na tej sa vrátime do Slobodných miest. Ak predáte všetky tri, budete bohatá do konca života.“

„Nedostala som ich, aby som ich predala,“ povedala mu Dany.

Sama vyliezla na hranicu a položila vajcia k svojmu slnku a hviezdam. Čierne pod pazuchu vedľa jeho srdca. Zelené k hlave a omotala ho vrkočom. Krémovo zlaté mu položila medzi nohy. Naposledy ho pobozkala, cítila na jeho perách sladký olej.

Keď zišla z hranice, všimla si, že ju Mirri Maz Duur pozoruje. „Ste šialená,“ povedala jej kňažka zachrípnutým hlasom.

„Vari je taký rozdiel medzi šialenstvom a múdrosťou?“ opýtala sa Dany. „Ser Jorah, zoberte túto maegi a priviažte ju k hranici.“

„K hranici… Kráľovná, nie, vypočujte ma…“

„Robte, čo vám hovorím.“ Váhal, až kým sa nenahnevala. „Prisahali ste mi poslušnosť za každých okolností. Rakharo, pomôž mu.“

Kňažka nekričala, keď ju odtiahli k Drogovej hranici a priviazali medzi jeho cennosti. Dany jej sama naliala olej na hlavu. „Ďakujem ti, Mirri Maz Duur,“ povedala, „za všetko, čo si ma naučila.“

„Nebudem kričať,“ ozvala sa Mirri, keď jej olej stekal z hlavy na šaty.

„Ale budeš,“ povedala Dany, „lenže ja netúžim po tvojom kriku, chcem iba tvoj život. Dobre si pamätám, čo si mi hovorila. Iba smrť môže zaplatiť za život.“ Mirri Maz Duur otvorila ústa, ale nič nepovedala. Keď Dany odstúpila, videla, že z Mirriných očí sa stratil pohŕdavý pohľad a zjavil sa v nich náznak strachu. Potom už len sledovali západ slnka a vyzerali prvú hviezdu.

Keď zomrie pán koní, zabijú jeho koňa, aby mohol hrdo cválať do nočnej zeme. Telá sa spália pod holým nebom a khal povstane na ohnivom tátošovi, aby zaujal svoje miesto medzi hviezdami. Čím prudšie horel v živote, tým jasnejšie bude žiariť jeho hviezda v tme.

Jhogo ju zbadal prvý. „Tam,“ povedal stíšeným hlasom. Dany ju zbadala tiež, dolu na východe. Prvá hviezda bola žiarivá červená kométa. Krvavočervená, ohnivočervená ako dračí chvost. Mocnejšie znamenie si ani ne­mohla želať.

Zobrala fakľu z Aggových rúk a hodila ju medzi polená. Olej okamžite vzbĺkol, a vzápätí sa rozhorela aj suchá tráva a raždie. Plamienky sa šplhali po dreve nahor ako vrtké červené myšky, kĺzali po oleji a preskakovali z kôry na halúzky a listy. Do tváre jej udrelo stúpajúce teplo ako jemný dych milenca, ale o chvíľku sa premenilo na neznesiteľnú horúčosť. Dany ustúpila. Drevo praskalo čoraz hlasnejšie. Mirri Maz Duur začala spievať tenkým kvílivým hlasom. Plamene sa krútili a zvíjali, predháňali sa cestou nahor po plošine. Súmrak sa vlnil a sám vzduch akoby sa pod vplyvom ohňa skvapalňoval. Dany počula prskanie a pukot polien. Plamene sa začali šplhať po Mirri Maz Duur. Spievala hlasnejšie, tenšie… náhle zalapala po dychu, znova a znova, a jej spev sa zmenil na roztrasený nárek, vysoký, tenký a plný bolesti.

A potom sa už plamene dostali k jej Drogovi a úplne ho pohltili. Vzbĺklo mu oblečenie a na chvíľu bol jej khal oblečený vo vznášajúcich sa chumáčikoch oranžového hodvábu a kučeravých kúdolčekoch sivého mastného dymu. Dany otvorila ústa a uvedomila si, že zadržiava dych. Naozaj sa v nej zdvihlo nutkanie ísť za ním, presne ako sa obával ser Jorah, rozbeh­núť sa do plameňov a prosiť ho o odpustenie, prijať ho ešte raz do seba, až oheň rozpustí mäso na ich kostiach a oni budú navždy spojení v jedno.

Cítila pach páliaceho sa mäsa, nelíšil sa od opekanej koňaciny. Hranica hučala v tmavnúcom súmraku ako obrovská beštia, pohlcovala výkriky Mirri Maz Duur a jej dlhé jazyky oblizovali nočný vzduch. Dym zhustol, Dothrakovia cúvali a kašľali. Obrovské oranžové plamene rozvíjali svoje zástavy v tom pekelnom vetre, polená pukali a prskali, svietiace uhlíky stúpali nahor spolu s dymom a vznášali sa v tme ako tisíce a tisíce novonarodených svätojánskych mušiek. Horúčosť búšila do vzduchu ozrutnými červenými krídlami, zaháňala Dothrakov ďalej, dokonca aj Mormont ustupoval, ale Dany sa ani nepohla. V jej žilách predsa koluje dračia krv a má v sebe oheň.

Dany sa už dávno dovtípila, ako je to, keď postúpila o krok bližšie k vatre, ale ohrievadlo s uhlím nebolo dosť horúce. Plamene sa pred ňou vykrúcali ako ženy, čo tancovali na jej svadbe, zvŕtali sa, spievali a vírili svojimi žltými, oranžovými a červenými závojmi, strach na ne pozrieť, no boli krásne, krásne ako živé teplo. Dany k nim vystrela roztiahnuté ruky, kožu mala červenú a lesklú. Aj toto je svadba, pomyslela si. Mirri Maz Duur stíchla. Kňažka ju považovala za dieťa, lenže deti rastú a učia sa.

Ďalší krok, a Dany pocítila teplo na chodidlách aj cez podošvy sandál. Pot jej stekal po stehnách, medzi prsami a po lícach, kade jej kedysi stekali slzy. Ser Jorah za ňou kričal, ale už jej na ňom nezáležalo, záležalo len na ohni. Plamene boli nádherné, jakživ nevidela nič krajšie, každý bol čarodejník odetý v žltom, oranžovom alebo šarlátovom plášti zo zvíreného dymu. Zbadala karmínové ohňové levy, obrovské žlté hady a jednorožce z bledomodrých plameňov, videla ryby, líšky a netvory, vlky, žiarivé vtáky a zakvitnuté stromy, každý výjav veľkolepejší ako ten pred ním. Zbadala koňa, mohutného sivého žrebca vykresleného ohňom, s vejúcou hrivou podobnou svätožiare z modrého plameňa. Áno, láska moja, moje slnko a hviezdy, áno, cválaj, cválaj.

Vesta jej začala dymiť, a tak ju Dany zhodila na zem. Keď podišla bližšie k ohňu, maľovaná kožená vesta náhle vzbĺkla a ona nastavila nahé prsia horúčosti, z červených napuchnutých bradaviek sa jej pustili pramienky mlieka. Teraz, pomyslela si, teraz, a na chvíľu zazrela pred sebou khala Droga na dymovom koni, v ruke mal plamenný bič. Usmial sa a švihol syčiacim bičom dolu na hranicu.

Počula puknutie trieštiaceho sa kameňa. Plošina z dreva, raždia a trávy sa začínala zosúvať a prepadla sa. Skĺzli na ňu kúsky horiaceho dreva a na Dany sa zniesla spŕška popola a sadzí. A ešte čosi padalo, kotúľalo sa a skackalo nadol, až jej to pristálo pri nohách – akási zaoblená skala, bledá, so zlatými žilkami, bola puknutá a dymilo sa z nej. Svet vôkol Dany hučal, ale aj cez hukot ohňa nejasne počula krik žien a užasnuté výkriky detí.

Iba smrť môže zaplatiť za život.

A ozvalo sa druhé puknutie, hlasnejšie a ostrejšie ako úder hromu, dym okolo nej sa zavlnil a hranica sa naklonila, polená vybuchli, keď sa oheň dotkol ich ukrytých sŕdc. Počula vystrašené konské erdžanie, výkriky Dothrakov, plné strachu a hrôzy, ser Jorah ju volal menom a hrešil. Nie, chcela naňho zakričať, nie, môj dobrý rytier, nebojte sa o mňa. Oheň je môj. Som Daenerys zrodená za búrky, dcéra drakov, nevesta drakov, matka drakov, vari nechápete? NEVIDÍTE? Vyvalili sa plamene, dym vyšľahol k oblohe a hranica okolo nej sa zosypala. Dany bez strachu vstúpila do ohnivej smršti a volala na svoje deti.

Posledné puknutie bolo prenikavé a ostré – ako keby pukal svet.

Keď oheň konečne dohorel a zem vychladla natoľko, že sa na ňu dalo stúpiť, ser Jorah Mormont ju našiel v popole, obklopenú sčernetými polenami, žiarivými uhlíkmi a obhorenými kosťami muža, ženy a koňa. Bola nahá, celá od sadzí, šaty jej zhoreli na popol, nádherné vlasy oškvŕkli… ale jej sa nič nestalo.

Smotanovozlatý drak cical z jej ľavého prsníka, zelenobronzový z pravého. Držala ich pevne v objatí. Čiernošarlátový drak sa jej ovíjal okolo pliec, dlhý hadovitý krk skrútený pod jej bradou. Keď drak zbadal Joraha, zdvihol hlavu a uprel naňho oči červené ako uhlíky.

Rytier bez slova padol na kolená. Za ním sa zjavili muži z jej khasu. Jhogo jej prvý položil svoj arakh k nohám. „Krv mojej krvi,“ zamrmlal a pritisol tvár na dymiacu zem. „Krv mojej krvi,“ počula Agga. „Krv mojej krvi!“ zvolal Rakharo.

A po nich prišli jej slúžky a postupne aj ostatní Dothrakovia, muži, ženy aj deti, Dany stačil jeden pohľad do ich očí, a vedela, že patria jej, dnes, zaj­tra, navždy, že sú jej, ako Drogovi nikdy neboli.

Keď sa Daenerys Targaryenová postavila, čierny drak zasyčal a z papule aj nozdier mu unikol bledý dym. Zvyšní dvaja sa odtiahli od jej pŕs a pridali svoje hlasy, roztiahli priesvitné krídla, zatrepotali nimi vo vzduchu a prvý raz po stovkách rokov ožila noc dračou piesňou.

Najmladší veľký rod, založený za Dobyvateľskej vojny. Jeho zakladateľ Orys Baratheon bol údajne nevlastným bratom Aegona Draka. Orys sa vypracoval a dostal medzi Aegonových najudatnejších veliteľov. Keď porazil a zabil Argilaca Povýšeneckého, posledného Búrkového kráľa, dal mu Aegon za odmenu Argilacov hrad, jeho zeme a dcéru. Orys si ju vzal za ženu, prijal jej zástavu, pocty a heslo jej rodu. Baratheonovci majú v znaku jeleňa s korunou, čierneho v zlatom poli. Heslo Baratheonovcov znie: Zúrivosť je naša.





PRÍLOHA





BARATHEONOVCI



KRÁĽ ROBERT BARATHEON, prvý toho mena,

jeho žena KRÁĽOVNÁ CERSEI z rodu Lannisterovcov

ich deti:

PRINC JOFFREY, dedič Železného trónu, 12

PRINCEZNÁ MYRCELLA, 9

PRINC TOMMEN, 7

jeho bratia:

STANNIS BARATHEON, pán Dračieho kameňa

jeho žena LADY SELYSA z rodu Florentovcov

ich dcéra SHIREEN, 9

RENLY BARATHEON, pán Búrkového konca

jeho malá rada:

VEĽMAJSTER PYCELLE

LORD PETYR BAELISH, prezývaný Malíček, správca pokladnice

LORD STANNIS BARATHEON, správca loďstva

LORD RENLY BARATHEON, správca zákonov

SER BARRISTAN SELMY, veliteľ Kráľovskej gardy

VARYS, eunuch, prezývaný Pavúk, správca našepkávačov

jeho dvorania:

SER ILYN PAYNE, vykonávateľ kráľovej spravodlivosti, kat

SANDOR CLEGANE, prezývaný Pes, prísažný bojovník princa

Joffreyho

JANOS SLYNT, neurodzený, veliteľ mestskej hliadky v Kráľovom

prístave

JALABHAR XHO, princ z Letných ostrovov vo vyhnanstve

MESAČNÝ CHLAPEC, šašo a blázon

LANCEL a TYREK LANNISTEROVCI, kráľovi panoši, kráľovnini synovci

SER ARON SANTAGAR, zbrojmajster

jeho Kráľovská garda:

SER BARRISTAN SELMY, veliteľ

SER JAIME LANNISTER, prezývaný Kráľovrah

SER BOROS BLOUNT

SER MERYN TRANT

SER ARYS OAKHEART

SER PRESTON GREENFIELD

SER MANDON MOORE



Hlavné rody vo vazalskom vzťahu k Búrkovému koncu sú Selmyovci, Wyldovci, Trantovci, Penrosovci, Errolovci, Estermontovci, Tarthovci, Swannovci, Dondarrionovci a Caronovci.

Hlavné rody vo vazalskom vzťahu k Dračiemu kameňu sú Celtigarovci, Velaryonovci, Seaworthovci, Bar Emmonovci a Sunglassovci.





STARKOVCI



Starkovský rod pochádza od Brandona Staviteľa a starých Zimných kráľov. Tisícročia vládli zo Zimovresu ako Králi severu, až kým sa Torrhen Stark, Kľačiaci kráľ, nerozhodol radšej prisahať vernosť Aegonovi Drakovi, aby sa vyhol vojne. V znaku majú sivého pravlka v ľadovobielom poli. Heslo Starkovcov znie: Zima sa blíži.



EDDARD STARK, pán Zimovresu, Strážca severu

jeho manželka LADY CATELYN z rodu Tullyovcov

ich deti:

ROBB, dedič Zimovresu, 14

SANSA, staršia dcéra, 11

ARYA, mladšia dcéra, 9

BRANDON, prezývaný Bran, 7

RICKON, 3

jeho nemanželský syn JON SNOW, 14

jeho zverenec THEON GREYJOY, dedič Železných ostrovov

jeho súrodenci:

[BRANDON], jeho starší brat, zavraždený na príkaz Aerysa II

Targaryena

[LYANNA], jeho mladšia sestra, ktorá zomrela v Dornskom pohorí

BENJEN, jeho mladší brat, člen Nočnej hliadky

jeho domácnosť:

MAJSTER LUWIN, radca, liečiteľ a učiteľ

VAYON POOLE, zimovreský komorník

JEYNE, jeho dcéra, Sansina najbližšia priateľka

JORY CASSEL, kapitán stráží

HALLIS MOLLEN, DESMOND, JACKS, PORTHER, QUENT, ALYN, TOMARD, VARLY, HEWARD, CAYN, WYL, strážnici

SER RODRIK CASSEL, zbrojmajster, Joryho strýko

BETH, jeho mladá dcéra

SEPTA MORDANA, vychovávateľka dcér lorda Eddarda

SEPTON CHAYLE, správca hradného septu a knižnice

HULLEN, koniar

jeho syn HARWIN, strážnik

JOSETH, stajník a cvičiteľ koní

FARLEN, psiar

STARÁ DOJKA, rozprávačka, kedysi dojka

HODOR, jej pravnuk, slaboduchý stajník

GAGE, kuchár

MIKKEN, kováč

jeho hlavní banderiálni páni:

SER HELMAN TALLHART

RICKARD KARSTARK, pán Karihradu

ROOSE BOLTON, pán Hrôzova

JON UMBER, prezývaný Veľký Jon

GALBART a ROBETT GLOVEROVCI

WYMAN MANDERLY, pán Bieleho prístavu

MAEGA MORMONTOVÁ, pani Medvedieho ostrova



Hlavné rody vo vazalskom vzťahu k Zimovresu sú Karskarkovci, Umberovci, Flintovci, Mormontovci, Hornwoodovci, Cerwynovci, Reedovci, Manderlyovci, Gloverovci, Tallhartovci, Boltonovci.





LANNISTEROVCI



Plavovlasí, vysokí a krásni Lannisterovci sú potomkami andalských dobrodruhov, ktorí vybudovali mocné kráľovstvo v západných kopcoch a dolinách. Hrdia sa tým, že po praslici pochádzajú od Lanna Chytráka, legendárneho švindliara z Veku hrdinov. Vďaka zlatu Casterlyho skaly a Zlatého zuba sú najbohatším veľkým rodom. V znaku majú zlatého leva v karmínovom poli. Heslo Lannisterovcov znie: Počujte môj rev!



TYWIN LANNISTER, pán Casterlyho skaly, Strážca západu,

Štít Lanniského prístavu

jeho manželka [LADY JOANNA], sesternica, zomrela pri pôrode

ich deti:

SER JAIME, prezývaný Kráľovrah, dedič Casterlyho skaly, dvojča

Cersei

KRÁĽOVNÁ CERSEI, manželka kráľa Roberta I. Baratheona,

dvojča Jaimeho

TYRION, prezývaný Zmok, trpaslík

jeho súrodenci:

SER KEVAN, jeho najstarší brat

jeho manželka DORNA z rodu Swyftovcov

ich najstarší syn LANCEL, kráľov panoš

ich dvojčatá WILLEM a MARTYN

ich malá dcérka JANEI

GENNA, jeho sestra, vydatá za sera Emmona Freya

ich syn SER CLEOS FREY

ich syn TION FREY, panoš

[SER TYGETT], jeho druhý brat, zomrel na syfilis

jeho vdova DARLESSA z rodu Marbrandovcov

ich syn TYREK, kráľov panoš

[GERION], jeho mladší brat, stratil sa na mori

jeho nemanželská dcéra JOY, 10

ich bratanec SER STAFFORD LANNISTER, brat zosnulej lady

Joanny

jeho dcéry CERENNA a MYRIELLE

jeho syn SER DAVEN LANNISTER

jeho radca MAJSTER CREYLEN

jeho hlavní rytieri a banderiálni páni

LORD LEO LEFFORD

SER ADDAM MARBRAND

SER GREGOR CLEGANE, Cválajúca hora

SER HARYS SWYFT, svokor sera Kevana

LORD ANDROS BRAX

SER FORLEY PRESTER

SER AMORY LORCH

VARGO HOAT, žoldnier zo Slobodného mesta Qohor



Hlavné rody vo vazalskom vzťahu ku Casterlyho skale sú Payneovci, Swyftovci, Marbrandovci, Lyddenovci, Banefortovci, Leffordovci, Crakehallovci, Serrettovci, Broomovci, Cleganovci, Presterovci a Westerlingovci.





ARRYNOVCI



Arrynovci, potomkovia Kráľov Údolia Arryn, sú jednou z najstarších a najčistejších línií andalskej šľachty. V znaku majú biely mesiac a bieleho sokola v belasom poli. Heslo Arrynovcov znie: Vysoko ako česť.



[JON ARRYN], pán Orlieho hniezda, Obranca Údolia, Strážca východu,

Pravá ruka kráľa, nedávno zosnulý

jeho prvá manželka [LADY JEYNE z rodu Royceovcov] zomrela

pri pôrode,

dcérka sa narodila mŕtva

jeho druhá manželka [LADY ROWENA z rodu Arrynovcov],

jeho sesternica, zomrela na zimnicu, bezdetná

jeho tretia manželka a vdova LADY LYSA z rodu Tullyovcov

ich syn ROBERT ARRYN, šesťročný chudorľavý chlapec, teraz

pán Orlieho hniezda a Obranca Údolia

ich dvorania a domácnosť:

MAJSTER COLEMON, radca, liečiteľ a učiteľ

SER VARDIS EGEN, kapitán stráží

SER BRYNDEN TULLY, prezývaný Čierna ryba, Rytier brány

a strýko lady Lysy

LORD NESTOR ROYCE, hlavný komorník Údolia

SER ALBAR ROYCE, jeho syn

MYA STONOVÁ, nemanželské dievča v jeho službách

LORD EON HUNTER, nápadník lady Lysy

SER LYN COBRAY, nápadník lady Lysy

MYCHEL REDFORT, jeho panoš

LADY ANYA WAYNWOODOVÁ, vdova

SER MORTON WAYNWOOD, jej syn, nápadník lady Lysy

SER DONNEL WAYNWOOD, jej syn

MORD, násilnícky žalárnik



Hlavné rody vo vazalskom vzťahu k Orliemu hniezdu sú Royceovci, Baelishovci, Egenovci, Waynwoodovci, Hunterovci, Redfortovci, Cor­brayovci, Belmorovci, Melcolmovci a Hersyovci.





TULLYOVCI



Tullyovci nikdy nekraľovali, hoci tisícky rokov vlastnili bohaté územia a veľ­kolepý hrad v Riavokrute. Počas Dobyvačných vojen patril riečny kraj Harrenovi Čiernemu, Kráľovi ostrovov. Harrenov starý otec kráľ Harwyn Tvrdá ruka zobral Trojzubec Arrecovi Búrkovému kráľovi, ktorého predkovia dobyli celé územie až po Hrdlo tristo rokov predtým a zabili po­sledného Riečneho kráľa. Harren Čierny bol márnivý a násilnícky tyran, kto­rého poddaní nemali radi a mnoho riečnych pánov od neho zbehlo k Aegonovej družine. Prvý z nich bol Edmyn Tully z Riavokrutu. Keď Harren a jeho rod vymreli pri vypálení Harrenovej tvrdze, odmenil Aegon Tullyovcov, povýšil lorda Edmyna a poveril ho vládou nad územím Trojzubca a od ostatných riečnych pánov žiadal, aby mu prisahali vazalskú vernosť. Tullyovci majú v znaku skáčuceho strieborného pstruha vo zvlnenom modro-červenom poli. Heslo Tullyovcov znie: Rodina, povinnosť, česť.



HOSTER TULLY, pán Riavokrutu

jeho manželka [LADY MINISA z rodu Whentovcov], zomrela

pri pôrode

ich deti:

CATELYN, najstaršia dcéra, vydatá za lorda Eddarda Starka

LYSA, mladšia dcéra, vydatá za lorda Jona Arryna

SER EDMURE, dedič Riavokrutu

jeho brat SER BRYNDEN, prezývaný Čierna ryba

jeho domácnosť:

MAJSTER VYMAN, radca, liečiteľ a učiteľ

SER DESMOND GRELL, zbrojmajster

UTHERYDES WAYN, riavokrutský komorník

jeho rytieri a banderiálni páni:

JASON MALLISTER, pán Morskej pevnosti

PATREK MALLISTER, jeho syn a dedič

WALDER FREY, pán Blížencov

jeho početní synovia, vnuci a ľavobočkovia

JONOS BRACKEN, pán Kamennej ohrady

TYTOS BLACKWOOD, pán Krkavčieho stromu

SER RAYMUN DARRY

SER KARYL VANCE

SER MARQ PIPER

SHELLA WHENTOVÁ, pani Harrenovej tvrdze

SER WILLIS WODE, rytier v jej službách



Nižšie rody vo vazalskom vzťahu k Riavokrutu sú Darryovci, Freyovci, Mallisterovci, Brackenovci, Blackwoodovci, Whentovci, Rygerovci, Piperovci, Vanceovci.





TYRELLOVCI



Tyrellovci sa dostali k moci ako komorníci Kráľov Roviny, ktorých kráľovstvo zahŕňalo úrodné zeme na juhovýchod od Dornských plání a Čiernej vody až po pobrežie Mora zapadajúceho slnka. Po praslici si nárokujú pôvod od Gartha Zelenej ruky, kráľa záhradníka Prvých ľudí, ktorý nosil korunu z viniča a kvetov a zem pod jeho rukami rozkvitala. Keď kráľ Mern, posledný svojho rodu, zahynul na Ohnivom poli, jeho komorník Harlen Tyrell vydal Vyšesad Aegonovi Targaryenovi a prisahal mu vazalskú vernosť. Aegon mu dal hrad a vládu nad Rovinou. Tyrellovci majú v znaku zlatú ružu v trávovozelenom poli. Ich heslo znie: Rásť a silnieť.



MACE TYRELL, pán Vyšesadu, Strážca juhu, Obranca Plání, Najvyšší

veliteľ Roviny

jeho manželka LADY ALERIA z rodu Hightowerovcov zo Starého

mesta

ich deti:

WILLAS, ich najstarší syn a dedič Vyšesadu

SER GARLAN, prezývaný Galantný, ich druhý syn

SER LORAS, Kvetinový rytier, ich najmladší syn

MARGAERY, ich dcéra, 14

jeho ovdovená matka LADY OLENNA z rodu Redwynovcov,

prezývaná Kráľovná tŕňov

jeho sestry:

MINA, vydatá za lorda Paxtera Redwyna

JANNA, vydatá za sera Jona Fossowaya

jeho strýkovia:

GARTH, prezývaný Hrubý, majordómus Vyšesadu

jeho nemanželskí synovia GARSE a GARRETT FLOWERSOVCI

SER MORYN, veliteľ mestskej hliadky Starého mesta

MAJSTER GORMON, učenec z Citadely

jeho domácnosť:

MAJSTER LOMYS, radca, liečiteľ a učiteľ

IGON VYRWEL, kapitán stráží

SER VORTIMER CRANE, zbrojmajster

jeho rytieri a banderiálni páni:

PAXTER REDWYNE, pán Arboru

jeho manželka LADY MINA z rodu Tyrellovcov

ich deti:

SER HORAS, posmešne prezývaný Horor, dvojča Hobbera

SER HOBBER, posmešne prezývaný Hoblík, dvojča Horasa

DESMERA, ich pätnásťročná sestra

RANDYLL TARLY, pán Rohatca

SAMWELL, jeho starší syn, člen Nočnej hliadky

DICKON, jeho mladší syn a dedič Rohatca

ARWYN OAKHEARTOVÁ, pani Starého duba

MATHIS ROWAN, pán Zlatého hája

LEYTON HIGHTOWER, Hlas Starého mesta, pán Prístavu

SER JON FOSSOWAY



Hlavné rody vo vazalskom vzťahu k Vyšesadu sú Vyrwelovci, Florentovci, Oakheartovci, Hightowerovci, Cranovci, Tarlyovci, Redwynovci, Rowanovci, Fossowayovci a Mullendorovci.





GREYJOYOVCI



Greyjoyovci z Piky odvodzujú svoj pôvod od Šedivého kráľa z Veku hrdinov. Podľa legendy vládol Šedivý kráľ nielen západným ostrovom, ale aj samému moru a oženil sa s morskou pannou.

Po tisícročia boli nájazdníci zo Železných ostrovov – tí, ktorých prepadávali, ich prezývali „železný národ“ – postrachom morí a plavili sa až do prístavu Ibben a na Letné ostrovy. Vždy sa hrdili svojou bojovnosťou a nedotknuteľnou slobodou. Každý ostrov mal svojho „slaného kráľa“ a „skalného kráľa“. Najvyššieho Kráľa ostrovov vyberali práve spomedzi nich, až kým kráľ Urron nevyhlásil trón za dedičný, keď pozabíjal všetkých ostatných kráľov, ktorí sa zišli kvôli voľbe. Urronov rod zanikol pred tisíckami rokov, keď ostrovy dobyli Andali. Greyjoyovci, ako všetky ostatné ostrovné rody, vstupovali do manželstiev s dobyvateľmi.

Železní králi rozšírili svoje panstvo až za územie ostrovov, keď mečom a ohňom dobývali kráľovstvá na pevnine. Kráľ Qhored sa skutočne mohol chváliť tým, že jeho výnos znel: „Všade, kde ľudia cítia slanú vodu alebo počujú hromobitie vĺn“. V nasledujúcich storočiach prišli Qhoredovi následníci o Arbor, Staré mesto, Medvedí ostrov a väčšinu západného pobrežia. Aj v čase Dobyvačných vojen vládol kráľ Harren Čierny územiu medzi pohoriami, od Hrdla po Čiernu vodu. Keď Harren a jeho synovia zahynuli pri páde Harrenovej tvrdze, daroval Aegon Targaryen riečny kraj Tullyovcom a pánom zo Železných ostrovov dovolil, aby oživili svoj starý zvyk a vybrali si spomedzi seba jedného náčelníka. Vybrali si lorda Vickona Greyjoya z Piky.

Greyjoyovci majú v znaku zlatého krakena v čiernom poli. Ich heslo znie: My nesejeme.



BALON GREYJOY, pán Železných ostrovov, Kráľ soli a skaly,

Syn morského vetra, Sekáč z Piky

jeho manželka LADY ALANNYS z rodu Harlawovcov

ich deti:

[RODRIK], ich najstarší syn, zabili ho v Morskej pevnosti počas

Greyjoyovho povstania

[MARON], ich druhý syn, zabili ho na hradbách Piky počas

Greyjoyovho povstania

ASHA, ich dcéra, kapitánka Čierneho vetra

THEON, ich jediný živý syn, dedič Piky, chovanec lorda Eddarda

Starka

jeho bratia:

EURON, prezývaný Vranie oko, kapitán Ticha, vyvrheľ, pirát

a nájazdník

VICTARION, kapitán Železnej flotily

AERON, prezývaný Mokrý vlas, kňaz Potopeného boha



Nižšie rody vo vazalskom vzťahu k Pike sú napríklad Harlawovci, Stonehouseovci, Merlynovci, Sunderlyovci, Botelyovci, Tawneyovci, Wynchovci a Goodbrotherovci.





MARTELLOVCI



Nymeria, kráľovná bojovníčka z Rhoyny, priviedla svojich desaťtisíc lodí na pobrežie Dornu na najjužnejšom cípe Siedmich kráľovstiev a vydala sa za lorda Morsa Martella. S jej pomocou premohol všetkých svojich rivalov a mohol vládnuť celému Dornu. Rhoynarský vplyv zostal veľmi silný. Aj preto sa dornskí vládcovia titulujú „princ“, a nie „kráľ“. Podľa dornských zákonov dedí zeme a tituly najstarší potomok, nie najstarší syn. Jediný Dorn z celých Siedmich kráľovstiev Aegon Drak nikdy nedobyl. Nebol vždy súčasťou ríše, stal sa ňou až o dve storočia neskôr, a aj to len na základe manželského zväzku a dohody, nie mečom. Mierumilovný kráľ Dareon II. uspel tam, kde bojovníci pred ním zlyhali, tým, že sa oženil s dornskou princeznou Myriah a svoju švagrinú oženil s vládnucim princom dornským. Martellovci majú v znaku červené slnko prepichnuté zlatým oštepom. Ich heslo znie: Nesklonili sme sa, neohli, nezlomili.



DORAN NYMEROS MARTELL, pán Slnečného oštepu, Princ dornský

jeho manželka MELLARIO zo Slobodného mesta Norvos

ich deti:

PRINCEZNÁ ARIANNA, ich najstaršia dcéra, dedička Slnečného

oštepu

PRINC QUENTYN, ich starší syn

PRINC TRYSTANE, ich mladší syn

jeho súrodenci:

jeho sestra [PRINCEZNÁ ELIA], vydatá za princa Rhaegara

Targaryena, zabili ju počas Plienenia Kráľovho prístavu

ich deti:

[PRINCEZNÁ RHAENYS], dievčatko, ktoré zabili počas

Plienenia Kráľovho prístavu

[PRINCE AEGON], nemluvňa, ktoré zabili počas Plienenia

Kráľovho prístavu

jeho brat PRINCE OBERYN, Červená zmija

jeho domácnosť:

AREO HOTAH, norvosský žoldnier, kapitán stráží

MAJSTER CALEOTTE, radca, liečiteľ a učiteľ

jeho rytieri a banderiálni páni:

EDRIC DAYNE, pán Hviezdneho hradu



Hlavné rody vo vazalskom vzťahu k Slnečnému oštepu sú Jordayovci, Santagarovci, Allyrionovci, Tolandovci, Yronwoodovci, Wylovci, Fowlerovci a Daynovci.





Stará dynastia

TARGARYENOVCI



Targaryenovci majú v sebe dračiu krv, pochádzajú z vysokej šľachty zo starobylej dŕžavy Valýria, ich dedičstvo sa odráža v neobyčajnej (a podľa nie­ktorých neľudskej) kráse: majú svetlofialové, indigové či fialové oči a striebornozlaté či platinovobiele vlasy.

Predok Aegona Draka unikol pred Skazou Valýrie a nasledovným chaosom a zabíjaním na Dračí kameň, skalnatý ostrov v Úzkom mori. Práve odtiaľ vyplával Aegon a jeho sestry Visenya a Rhaenys, aby do­byli Sedem kráľovstiev. Targaryenovci v snahe zachovať čistú kráľov­skú líniu uzatvárali podľa starého valýrskeho zvyku manželstvá medzi sebou. Aegon sa oženil s oboma svojimi sestrami a s každou splodil niekoľko synov. Targaryenovci majú v znaku červeného trojhlavého draka v čiernom poli; tri hlavy predstavujú Aegona a jeho sestry. Ich heslo znie: Oheň a krv.



RODOVÁ LÍNIA TARGARYENOVCOV

datovaná od Aegonovho vylodenia



1 – 37 Aegon I. Aegon Dobyvateľ, Aegon Drak

37 – 42 Aenys I. syn Aegona a Rhaenys

42 – 48 Maegor I. Maegor Krutý, syn Aegona a Visenye

48 – 103 Jaehaerys I. Starý kráľ, Zmieriteľ, Aenysov syn

103 – 129 Viserys I. Jaehaerysov vnuk

129 – 131 Aegon II. najstarší Viserysov syn

[Nástup Aegona II. spochybnila jeho o rok staršia sestra Rhaenyra. Obaja zahynuli vo vojne, ktorú proti sebe rozpútali a ktorú speváci nazývajú Tanec drakov.]

131 – 157 Aegon III. Dračia záhuba, Rhaenyrin syn

[Posledný targaryenovský drak zomrel za vlády Aegona III.]

157 – 161 Dareon I. Mladý drak, Kráľ chlapec, najstarší syn

Aegona III.

[Dareon dobyl Dorn, ale nedokázal si ho udržať a zomrel mladý.]

161 –171 Baelor I. Milovaný, Požehnaný, septon a kráľ, druhý syn

Aegona III.

171 – 172 Viserys II. tretí syn Aegona III.

172 – 184 Aegon IV. Nehodný, najstarší Viserysov syn

[Jeho mladší brat, princ Aemon Dračí rytier, bol šampiónom a niektorí tvrdia, že aj milencom kráľovnej Naerys.]

184 – 209 Dareon II. syn kráľovnej Naerys a Aegona alebo Aemona

[Dareon pripojil Dorn k ríši, keď sa oženil s dornskou princeznou Myriah.]

209 – 221 Aerys I. druhý syn Dareona II., nezanechal potomkov

221 – 233 Maekar I. štvrtý syn Dareona II.

233 – 259 Aegon V. Nepravdepodobný, Maekarov štvrtý syn

259 – 262 Jaehaerys II. druhý syn Aegona Nepravdepodobného

262 – 283 Aerys II. Šialený kráľ, jediný Jaehaerysov syn



Línia dračích kráľov sa skončila, keď kráľa Aerysa II. zosadili z trónu a zavraždili spolu s jeho dedičom korunným princom Rhaegarom Targaryenom, ktorého zabil Robert Baratheon pri Trojzubci.



POSLEDNÍ TARGARYENOVCI



[KRÁĽ AERYS TARGARYEN], druhý toho mena, ktorého zabil Jaime

Lannister počas Plienenia Kráľovho prístavu

jeho sestra a manželka [KRÁĽOVNÁ RHAELLA] z rodu

Targaryenovcov, ktorá zomrela pri pôrode na Dračom kameni

ich deti:

[PRINC RHAEGAR], dedič Železného trónu, ktorého zabil Robert

Baratheon pri Trojzubci

jeho žena [PRINCEZNÁ ELIA] z rodu Martellovcov, ktorú zabili

počas Plienenia Kráľovho prístavu

ich deti:

[PRINCEZNÁ RHAENYS], dievčatko, ktoré zabili počas Plienenia

Kráľovho prístavu

[PRINC AEGON], nemluvňa, ktoré zabili počas Plienenia Kráľovho

prístavu

PRINC VISERYS, ktorý sa dal oslovovať Viserys, tretí toho mena, Vládca Siedmich kráľovstiev, prezývaný Žobrácky kráľ

PRINCEZNÁ DAENERYS, prezývaná Daenerys zrodená za búrky, 13





POĎAKOVANIE




Hovorí sa, že diabol je v detailoch.

V takejto rozsiahlej knihe je veľa diablov, a ak si nedáte pozor, môže na vás niektorý vyskočiť. Našťastie poznám veľa anjelov.

Preto sa chcem poďakovať a vzdať hold všetkým tým dobrým dušiam, ktoré ma počúvali, ponúkli mi svoje odborné názory (a občas aj knihy), aby som všetky tie detaily napísal správne – sú to: Sage Walker, Martin Wright, Melinda Snodgrassová, Carl Keim, Bruce Baugh, Tim O’Brien, Roger Zelazny, Jane Lindskoldová, Laura J. Mixonová a, samozrejme, Parris.

A osobitná vďaka patrí Jennifer Harsheyovej za prácu nad a mimo rámca…





O AUTOROVI




George R. R. Martin predal svoj prvý príbeh v roku 1971 a odvtedy sa nezastavil. Ako autor a producent pracoval na seriáloch The Twilight Zone, Kráska a zviera a na rôznych filmoch a pilotných častiach, ktoré sa nikdy nezrealizovali. V polovici deväťdesiatych rokov sa vrátil k próze a začal písať Pieseň ľadu a ohňa. A odvtedy je v Siedmich kráľovstách. Žije s krásnou Parris v Santa Fe v Novom Mexiku.





ISBN 978-80-222-0701-0



Vytvorenie elektronickej verzie Dibuk, s. r. o., 2014





