1.a


To je tak: moje meno mi už nič nehovorí. Okukalo sa mi. Keď vyberám zo schránky list a vidím to meno na obálke, zakaždým si pomyslím: zas ktosi píše tomu človeku! Čo s ním stále majú? A čo mňa do neho, prečo mám čítať jeho listy? Vedia pisatelia vôbec, na koho sa obracajú? Oni v tom možno majú jasno; ja nie. Za rovnakým menom sa skrývajú rozliční adresáti, a mne sa už zunovalo tancovať podľa toho, ako si kto zmyslí zapískať.

Viem, ako vyzerá človek, ktorého majú na mysli, ale nehlásim sa k nemu. Keby som ho zazrel na ulici, prejdem na druhú stranu.





1.b


Ak je, ako sa vraví, každý človek jedinečný, jedinečné by malo byť aj jeho meno. Ale nefunguje to tak. Čo je jedinečné napríklad na Štefanovi Kováčovi, aby sme nechodili ďaleko? Krstné meno u nás ani nemôže byť jedinečné, o to sa starajú cirkev a matrikárky, a keď sa vám k nemu pritrafí Kováč, nešťastie je hotové: budete Kováč z horného konca, Kováč od Kracinov, alebo Kováč Habánech na rozdiel od Kováča Valachech. Slovenčina je rozšafný, zhovorčivý jazyk, nám na nejakom slove nezáleží, ale čo jedinečné hoci aj s takým dodatkom vypovedá meno o človeku? A keď si aj Štefana podomácky pristrúhame, čo jedinečné sa dozvieme? Keď poviem Števo, vybaví sa mi blonďavý, ružovolíci dobráčisko, vždy ochotný nakálať staručkej susede dreva, Pišta bude zasa počerný, možno aj fúzkatý vtipkár a prešibanec, ktorému ani v šírom svete nestrhne vietor čiapku z hlavy. No a Kováč už ani nehovorím, ten bude u mňa naveky kuť podkovu svojho šťastia. Na takýchto predstavách budeme márne hľadať niečo jedinečné.

Meno slúži na to, aby sme vedeli, kam človeka zastrčiť. Život je tak jednoduchší.





1.c


Keby sme nejakého človeka pochopili, spoznali ako jedinečného, jedinečné meno by nám azda napadlo samo od seba. Lenže kto si už dá tú námahu? Jednoduchšie by bolo prideľovať čísla namiesto mena. Niektoré úrady to robia, ibaže ich pri tom vedú iné pohnútky.

Byť jedinečný znamená byť krásny, svojím spôsobom. Úradom nejde o krásu, chcú nás len presne evidovať. Nevidia v nás jedinečné bytosti, vidia v nás čísla.





1.d


Nevolám sa Štefan Kováč. Moje meno je Čimborazka. Som samozvanec.





2.a


To je tak: keď sa pri holení pozriem do zrkadla, v svojej tvári spoznávam nejakého vzdialeného príbuzného. Bratranca, povedzme. Strýka, alebo najskôr prastarú mamu. Mohol by som byť aj svojím nevlastným dvojčaťom – tá istá matka, dvaja rozliční otcovia. Technicky by to bolo možné, aj keď by to našu matku zdanlivo nestavalo do najlepšieho svetla. Ale v celej tej nepredvídateľnosti, v celej náhodnosti života o jeden nepredvídateľný, náhodný okamih viac či menej... čo na tom? Ja by som jej to nezazlieval. Stáva sa. Zahrúžite sa s niekým do rozhovoru, vymieňate si duševné sliny, a čo zatiaľ telá? Telá sa tiež spriatelia, majú to v povahe. Nie sme jasnovidci, nevieme predvídať, čo všetko sa prihodí počas jedného dňa. A keby sme aj vedeli, nie vždy tomu dokážeme zabrániť.

Stáva sa. Stalo sa to aj mne. Je to, povedzme, otázka spoločenskej zdvorilosti: nechcete sa niekoho dotknúť, tak sa ho dotýkate. Môže byť za tým aj roztržitosť, ako keď v duchu riešite rovnicu o troch neznámych a zrazu na ulici narazíte na známeho. V zamyslení ho letmo pozdravíte, no známy zastane a vy pochopíte, že sa nevyhnete rozhovoru. Tak mu vyjdete v ústrety, len aby ste to čím skôr mali za sebou a mohli sa vrátiť k svojim iksom a ypsilonom.

Alebo sa vám, vo vzácnej chvíli, niekto nečakane vyjaví ako jedinečný. Stáva sa to. Stalo sa to aj mne, ibaže ja som pri tom neotehotnel.





2.b


Nevlastné dvojčatá sa môžu podobať – sú jak dve hrozná, nik ich nerozozná, ako sa spieva v pesničke. Alebo môžu byť každé celkom iné ako noc a deň, záleží to od fyziologických okolností, v ktorých sa dobre nevyznám. Ale veď aj noc a deň tvoria dokopy jeden dvadsaťštyrihodinový celok.

Moje dvojča sa mi aj podobá, aj nepodobá. Základné črty máme v zrkadle neklamne spoločné, ale potom akoby ich život hnietol u jedného pravou a u druhého ľavou rukou. Keď sa na tú tvár pozerám, mám zvláštny pocit, že som nevlastný sám sebe. Trochu ma ten pohľad až mrazí, nie tým, ako sa líšime, ale ako sa podobáme. Stačí tak málo, hovoria mi oči, tu niečo ubrať, tam čosi prihodiť, a na rovnakom podvozku vznikne nový variant modelu, aj s inými jazdnými vlastnosťami. Akoby tie vychýlené, posunuté črty v zrkadle vyjadrovali inú, posunutú povahu, a to ma desí.





2.c


Povaha je ako duša, nikto ju nikdy nevidel. Zato ešte môže jestvovať, a kto chce, nech si ju má. Ja to odmietam. Nepáči sa mi, že sa ma usilujú vopchať do brnenia, ja chcem zostať tekutý. Peniť sa, víriť a pretekať škárami.

Povaha podľa mňa znamená, že sa v rovnakej situácii správame vždy rovnako; je to vzorec, podľa ktorého nás možno vyrátať. Ja to odmietam, na mňa nijaký vzorec neplatí. Každú chvíľu ma napríklad zastaví na ulici bezdomovec a pýta si drobné na polievku alebo na rožok. Väčšinou ich prosby ignorujem a nemám ani výčitky svedomia, ale onehdy ma cestou od zubára na Heydukovej ulici oslovil mladý muž v obleku, že mu chýbajú peniaze na vlak do Trenčína. Peniaze na vlak chýbali už mnohým a nijako ma tým nedojali (napokon, rožok či polievka sú naliehavejšie potreby), ale do Trenčína bol tento prvý, a tak som si vypočul príbeh nezamestnaného, ktorého žena vyhodila z domu ako povaľača. Prišiel si do Bratislavy hľadať prácu a čosi aj našiel, ale nastúpiť mal až o dva týždne a peniaze sa mu minuli, musel sa teda vrátiť do Trenčína, lebo podpora v nezamestnanosti sa vypláca v mieste trvalého bydliska.

Neviem, prečo som sa zlomil práve pri ňom. Neveril som mu ani slovo, ale páčilo sa mi, že si dal tú námahu a vymyslel si príbeh; ja by som asi nebol taký pohotový. Muž ma po celý čas skúmal veselým pohľadom a keď videl, že sa začínam štiepiť, pridával ďalšie a ďalšie detaily: vytiahol svokru, ktorá huckala ženu, aby neživila darmožráča, pribudli nedoplatky za nájomné, ba do konkrétnej podoby vykryštalizovalo aj sľúbené zamestnanie, mal robiť v upratovacej čate, ktorá čistí vagóny na stanici. Ale rozhodujúci bol, myslím, hneď na začiatku ten Trenčín a možno aj to, že sa pri vyratúvaní pohrôm stále usmieval. Slovom, dal som mu päť eur a ani ma nezamrzelo, že ma bude považovať za dôverčivého hlupáka.





2.d


Keď som o tom rozprával Štefanovi (volám ho tým úradným, bezpríznakovým menom, lebo Števo ani Pišta naňho vôbec nesedia), Štefan povedal: Jasné, prečo si vymäkol, šiel si predsa od zubára. Uľavilo sa ti, že to máš za sebou, a chcel si dožičiť radosť aj iným.

Nehádal som sa. Chcel som mu len ukázať, aké mylné by bolo vyvodzovať z môjho správania ďalekosiahle závery. Pribíjať ma na kríž nejakej povahy, aby som sa vyjadril obrazne. Dá sa na základe jednej príhody povedať, že som štedrý či láskavý? A keď som potom celý rok neprispel nijakému pouličnému zúfalcovi na polievku, som zato necitlivý skupáň? Veď len toť včera som pred obchodným domom Dunaj obdaril bradatého Róma dvoma mincami, aby mal z čoho zaplatiť dvadsaťpäť eur za ubytovňu, kde býva s malým synčekom. (Kto neverí, nech tam beží, mne sa nechcelo.)

Nemám povahu, povedal som Štefanovi, to odmietam. Mám len nálady, každú chvíľu inú, to je všetko. Ešte som neskamenel. Ber ma ako živého.

Štefan povedal: Viem, prečo odmietaš mať povahu. Bojíš sa, že by to bol vzorec vyrátaný zo samých omylov a zlyhaní.





3.a


To je tak: lavína sa už dala do pohybu. Nevidím ju, je ešte ďaleko, ale počujem, ako si prvá hrudka snehu s tichým sipením razí cestu dolu svahom.





1.e


Páčia sa mi indiánske mená, miestne názvy ako Missisauga, Petawawa, Maniwaki, Oshawa, Saginaw, Pukaskwa, Cheektowaga. Sú to anglické prepisy pôvodných slov, ale to na veci nič nemení. Zdá sa mi, že sú jedinečné; sú ako logo firmy, nemajú nijaký iný význam, znamenajú len to, čo označujú. Moje logo je Čimborazka. Je to slovenský prepis pôvodného slova, ktoré nejestvuje v nijakom jazyku.

Prepis do angličtiny by podľa Štefana vyzeral asi takto: Cheemboruzkah, s hlavným prízvukom na začiatku slova a vedľajším pred „ruzkah“. Bol by to celkom pekný indiánsky miestny názov, s dvoma bilabiálnymi konsonantmi vedľa seba.

Štefanovo meno by sa do angličtiny ani nemuselo prepisovať, len by sa vyslovovalo Kouvək. Ale najjednoduchšie by ho bolo preložiť, volal by sa Smith. Aj v angličtine je to jedno z najčastejších, najobyčajnejších mien. Podpisujú sa tak ľudia, ktorí chcú zostať v anonymite.





4.a


To je tak: Štefan je vedec. Istá univerzita na severe Spojených štátov mu nedávno vydala knižku s titulom „Úloha bilabiálnych konsonantov v zvukovej expresivite polysyntetického jazyka indiánskeho kmeňa Menominiov“, alebo tak nejako. Nespomínam si už presne, v pamäti mi utkveli iba niektoré miestne mená.

Ako vedec je Štefan úspešný, americké univerzity nevydávajú knižky len tak hocikomu. Pokiaľ viem, v celej Európe sa jazykom Menominiov nezaoberá nik iný, a aj v Spojených štátoch je to len jeden profesor na spomínanej univerzite – on práve upriamil Štefanovu vedeckú pozornosť na túto oblasť, keď u neho koncom voľnejších šesťdesiatych rokov pobudol na polročnej stáži.

Z univerzity poslali Štefanovi podľa zmluvy desať autorských výtlačkov, no poštár mu nedoručil balík, ale predvolanie na colný úrad za Poštou 2 – 3 na Tomášikovej ulici. Colníci od neho požadovali, aby za zásielku zaplatil clo. Štefan sa im pokúšal vysvetliť, čo je to autorský výtlačok, ale nepresvedčil ich. Úradník si na obálke prečítal, že jeden exemplár stojí 15. 95 $ a podľa toho vyrubil clo, lebo sa domnieval, že Štefan bude knihy predávať. Až keď mu Štefan preložil názov, pochopil, že kniha s takouto témou, a navyše v angličtine, je na Slovensku nepredajná. Clo mu teda odpustil a Štefan sa s lepenkovou škatuľou pod pazuchou pobral na autobus.





2.e


Mimochodom, povedal Štefan, keď si už spomenul tých bezdomovcov, to je podľa mňa pomýlený, zavádzajúci názov. Správne by sa mali volať všedomovci. Nemajú jedno trvalé bydlisko, no zato majú domov všade, kde si zmyslia položiť svoju igelitku.

S tým sa dalo súhlasiť, prikývol som.

Lenže ty si iný prípad, povedal Štefan. Tváriš sa ako povahový bezdomovec, ale ja viem, prečo odmietaš mať jednu povahu. Namýšľaš si, že môžeš mať všetky, a to je veľký omyl. Povahoví všedomovci nejestvujú, sú len podvodníci, ktorí sa za nich vydávajú.

To si na mňa vymyslel už druhý skrytý dôvod, prečo odmietam povahu. Netušil som, že ho budem tak inšpirovať.





4.b


Vo vedeckých kruhoch sa Štefanova práca teší uznaniu. Vedecké kruhy je azda trochu nadnesený výraz, kruh je len jeden a je veľmi úzky, ale to knihe na vedeckej hodnote nič neuberá. Lenže na Slovensku, kde nežijú Indiáni, je nepredajná, a aj v Amerike si ju kúpili len dvaja ľudia, študenti Štefanovho kolegu profesora. Pokiaľ viem, ani jeden z nich nepochádza z indiánskeho kmeňa Menominiov, a nepochádza z neho ani profesor. (On si knihu kupovať nemusel, bol jej posudzovateľom a editorom.) Vynára sa teda otázka, aký význam a dôsledky má Štefanovo dielo pre život a jazyk Menominiov, ktorý, ako mi prezradil, patrí do skupiny algonquinských dialektov.

Menominiovia ako kmeň vymierajú, a spolu s nimi vymiera aj ich jazyk. Dnes ho vraj dôsledne ovláda už iba jedna veľmi stará Indiánka, a tá je hluchonemá. Aj keby si dala takú námahu a preštudovala si úlohu bilabiálnych konsonantov, nebolo by jej to na nič, ona sa vyjadruje iba písomne.

Škoda každého jazyka, ktorý umrie; každý je jedinečný. Som presvedčený, že keby sa môj život prerozprával v jazyku Menominiov, bol by to iný život. Rád by som si ho vypočul, ale rozprávať ho nemá kto, a ja by som mu navyše ani nerozumel.

Pravdu povediac, Menominiov by môj život asi nezaujímal. Majú iné starosti. Už dávno sa na nich valí lavína, spod vrstvy snehu vytŕča len tu a tam osamelá ruka. Petawawa, Maniwaki. Krásne výkriky. O pomoc.

Gratulujem, povedal som Štefanovi, keď som prelistoval jeho knihu. Klobúk dolu. Ale môžeš si ju strčiť do riti, a všetkých desať sa ti tam ani nevojde.





3.b


Lavína sa už dala do pohybu, povedal som Štefanovi. Len ju ešte nevidieť.

Nefantazíruj. Počuješ trávu rásť, povedal mi na to.

Čoby, povedal som. Počujem, ako si prvá hrudka snehu razí cestu závejmi.





1.f


S vlastnými menami osôb je to u Indiánov ináč. To neviem zo Štefanovej štúdie, ale z románov o Divokom západe. Lenže dnes nie je západ o nič divokejší ako východ a zošitové romány o kovbojoch a Indiánoch už nik nečíta.

Indiáni sa volajú Sediaci býk, Krákajúci havran, Ranná zora, alebo hoci aj Babrák, ktorý netrafil šípom zajaca – polysyntetické indiánske jazyky, napríklad jazyk Menominiov, na to nepotrebujú toľko slov ako slovenčina, zlepia jednoducho všetko dokopy. Mená sú to malebné a svojím spôsobom, aspoň v rámci jedného kmeňa, asi aj jedinečné, ale je s nimi podobný problém ako s povahou. Pripútavajú človeka raz navždy k jednému javu, činu či príhode, odopierajú mu možnosť premeny a vývinu. Jazyk sú kruté okovy.





5.a


To je tak: začalo sa to, keď som pri upratovaní na dne zásuvky objavil starú fotografiu. Bola z nášho prvého rande – vlastne ešte ani nebolo ozajstné, ešte sme si neboli istí, že ide oň. Ktosi, asi nejaký spolužiak, nás zachytil, ako sedíme na lavičke a, pristihnutí, rozpačito sa usmievame do objektívu.

Priniesol som jej fotografiu ukázať: aha! Myslel som, že sa nad ňou usmeje ako ja, nie už rozpačito, ale so zhovievavým porozumením pre tých dvoch truľkov. Dlho sa na ňu pozerala; nevedela napochytre nájsť okuliare, tak si ju priložila pred oči a študovala ju, akoby na nej hľadala odtlačky prstov. Márne, aj tak tam boli iba moje a teraz už i jej. Napokon sa opýtala: To si s kým, s nejakou frajerkou?

Áno, povedal som. Myslel som si, že žartuje, mňa predsa spoznala, alebo aspoň uhádla bez ťažkostí. Lenže nežartovala, sebe jednoducho bola cudzia. Odložila fotografiu a pozrela sa na mňa spýtavo, akoby chcela povedať: Takú ani nepoznám.

Áno, zopakoval som, s frajerkou. S touto, a ďobol som ju prstom do hrude. Zobrala fotografiu znova do ruky, chvíľku sa na ňu dívala a nechápavo pokrútila hlavou.

Vtedy som sa na tom ešte smial.





2.f


Dušu nikto nikdy nevidel, ale predpokladáme, že jestvuje. Všetci prinajmenšom o nej hovoria, akoby ten pojem označoval čosi azda neviditeľné, ale konkrétne a nesporné. Napokon, koľkí z nás videli na vlastné oči atómy? Aj ony sú podobne ako duša iba hypotéza, a vedci o nich vravia ako o hotovej veci. Je to taký náš ľudský trik: keď si s niečím nevieme rady, aspoň si vymyslíme alebo z nejakého starého jazyka požičiame pre to meno, a hneď sa cítime bezpečnejšie.

Dušu nemožno vidieť, lebo je skrytá dnu v tele. Zvláštne je, že človek nevidí ani svoju vlastnú dušu, len vie, že tam kdesi je. A ešte zvláštnejšie je, že sa celá zmestí do tela, no pritom cítime, že je oveľa väčšia ako ono. Že ho na všetkých stranách presahuje.

O vzťahu duše a tela jestvuje viacej teórií. Jedna predpokladá, že duša sa vkladá do tela ako do puzdra, a keď sa puzdro ošúcha a zoderie, duša ho opustí a poberie sa inam – kam presne, o tom sa môžeme len dohadovať. Možno, že ten Ktosi, kto dušu do tela vložil, si ju zasa vezme späť. Podľa tejto teórie sa duša nederie spolu s telom, alebo ak aj áno, dá sa recyklovať, podľa miery opotrebovania buď v pekle, očistci alebo v nebi. Iná teória zasa vychádza z toho, že dušu vyrába telo, a keď telo prestane fungovať, zhasne aj ona. Továreň na dušu sa zatvorí.

O vlastnostiach duše sa tiež dá iba teoretizovať. Dostávame ju na začiatku všetci rovnakú a závisí potom už len od nás, ako s ňou budeme zaobchádzať a čo sa z nej vyvinie? Alebo bábätko so zajačím pyskom či vrodeným postihnutím mozgu dostane inú ako zdravé? A čo ak je duša raz navždy daná a nezávisle od okolností zostáva stále rovnaká? Večná?

Tak či onak, duša je užitočný pojem, dobre sa s ním pracuje. Každý si pod ním môže predstavovať, čo chce.





1.g


Menominiovia vymierajú jednak ako Indiáni, a jednak ako ľudia. Ako Indiáni vymierajú tak, že opustia rezerváciu a zaradia sa medzi ostatných amerických či kanadských občanov. Vyštudujú školy, vyučia sa remeslu, založia si firmu alebo nájdu zamestnanie a stanú sa z nich automechanici, advokáti, lekári, herci alebo sociálni pracovníci. Indiánom bol napríklad aj známy jazzový hudobník Jack Teagarden, ale kto ho nepoznal, ten to neuhádol. Hrávali občas spolu s Louisom Armstrongom, černoch a Indián, no že je Armstrong černoch, to uhádol každý.

Indiánom bol aj úspešný americký podnikateľ v stavebníctve, Štefan si už nepamätal jeho meno, volal ho jednoducho Jeff. Dočítal sa o ňom v novinách, keď ho obvinili, že zavraždil svoju bývalú druhú manželku, s ktorou sa súdil o miliónový majetok a o dvoch synov, ale to nie je v tejto súvislosti dôležité. Jeff bol vlastne len polovičný Indián – Indiánka bola jeho matka a otec bol pôvodom Škót; aj takýmto miešaním krvi vymierajú Indiáni ako Indiáni. Rodičia sa rozviedli, lebo matka vraj pila a mala aj iné indiánske necnosti, a Jeff, ktorý nemal k matke dobrý vzťah, žil s otcom, zatiaľ čo sestry zostali pri matke. K svojmu indiánskemu pôvodu sa celé roky nehlásil, ale keď mu mali súdne obstaviť majetok, spomenul si naň a ukryl viacero drahých stavebných strojov i seba v rezervácii. Indiáni z matkinho kmeňa ho medzi sebou privítali ako strateného syna, obdarili ho indiánskym menom – napríklad Suchá ratolesť alebo Zatúlaný karibú – i majetkom, ktorý mu ako príslušníkovi kmeňa prislúchal. (Mimochodom, Zatúlaný karibú nepochádzal z kmeňa Menominiov, jeho matka bola Šónijka.) Ale keď bezprostredné nebezpečenstvo pominulo, Jeff rezerváciu opustil a na svoj pôvod zabudol. Ako Indián opäť umrel. Ako človek asi ešte žije, ale raz aj on zomrie ako všetci ostatní.

Indiáni v rezervácii sú, dalo by sa povedať, Indiánmi z povolania. Nie je to namáhavé povolanie, vláda im ako kompenzáciu za stratené územia a loviská udeľuje štedrú podporu. Ale je ťažké byť Indiánom, keď sa nemôžete správať ako Indián. Život dnešného Indiána sa vôbec nepodobá životu jeho predkov. Nepoľujú na zver, aby mali potravu a kožušiny na ochranu pred chladom; v rezerváciách už nijaká divá zver nie je, a keby aj bola, odplašili by ju revom motoriek, na ktorých sa preháňajú po lesoch. Ak sa im žiada jesť, mäso – už odkostené a naporciované – nakúpia v supermarkete, ale ešte jednoduchšie je zhltnúť hamburger v najbližšom fast foode, a kožuch či hrubý vatovaný kabát si podľa vlastného vkusu môžu vybrať v obchodnom dome. Ženy už nezbierajú plodiny na obživu, ani nešijú z kože odevy, zhotovujú iba, ak sa im zachce, suveníry pre turistov. Je to pohodlný život, no mnohí z nich časom zistia, že mu čosi chýba – oni majú pre to prázdno možno iné meno, my ho nazývame náplň alebo zmysel.

Zmyslom života je, aby ste žili. Z osobného hľadiska je to celkom dobrý zmysel, najmä keď vám, ak chcete prežiť, na úvahy o zmysle života nezostáva veľa času. Ale človek je už tak uspôsobený, že keď sa vyskytne voľná chvíľa, začne rozmýšľať o hlúpostiach, napríklad prečo sa ocitol na tomto svete a aké je v ňom jeho poslanie. Indiáni nie sú výnimkou, a keď je tých voľných chvíľ neúrekom a otázky dobiedzajú, odháňajú ich alkoholom a drogami – ak už nevedia na ne odpovedať, chcú na ne aspoň zabudnúť. Mohli by azda hľadať pomoc u rady starejších, ak také niečo ešte v rezervácii jestvuje, ale starci vyrástli v celkom iných podmienkach a ich rady by mladým boli nanič. A tak Indiáni v rezerváciách zostávajú až do smrti Indiánmi, ale vymierajú ako ľudia, s predčasne zhumpľovaným zdravím a umorení prázdnotou.

Pravda, ja o Indiánoch viem len toľko, čo som sa dozvedel zo zošitových románov, v ktorých Indiánov ešte nezahnali do rezervácií, a od Štefana, ktorý indiánsku rezerváciu nikdy nenavštívil. Nenaučil sa ani jazyk Menominiov, veď načo aj, keď sa v ňom nemal s kým porozprávať. Poznal len slová, najmä tie s bilabiálnymi konsonantmi, ale ich významu nerozumel. Nepotreboval to. Na základe svojho výskumu zvukovej podoby reči usudzoval, že Menominiovia boli kedysi mimoriadne srdnatým a bojovným kmeňom. Ale to bolo dávno, ešte pred lavínou.





2.g


Môj bezdomovec z Heydukovej ulice možno pochádzal z Trnávky alebo Karlovej Vsi a po Trenčíne siahol len tak voslep, naverímboha, ale mal šťastnú ruku. Chytil ma, ani neviem, či za srdce alebo za gule, v prvej chvíli som o tom nemal kedy rozmýšľať. Čo je na Trenčíne také, na rozdiel od Piešťan, Púchova alebo Považskej Bystrice? Že sa nezačína na P, ale na T? Neskôr, keď sme sa s bezdomovcom rozišli, som na to prišiel.

Na Trenčín som mal spomienku, kdesi hlboko na dne, už takmer zanesenú bahnom. Už som na ňu takmer nedovidel. Pochádzala z dávnych čias niekedy po vojne, neviem ani presne, koľko som mal rokov, hádam osem alebo deväť. Cestovali sme vtedy s mamou do Trenčína so zvláštnym poslaním. S kožuchom.

Kožuch si, než ho strhol vír vojny, u nás uschoval nejaký mamin známy alebo priateľ, ja sa na neho nepamätám, bol som primalý. Ktovie, možno to bol aj môj otec, alebo otec môjho nevlastného dvojčaťa, nikdy som sa jej na to neopýtal. Neviem, prečo sa o kožuch bál, či bol Žid a vlastniť kožuch mu zakazoval zákon, alebo tušil, že v tých búrlivých časoch bude ťažké uchrániť si nielen kožuch, ale aj holú kožu, no keď sa vojna skončila, po kožuch sa nevrátil. Nevrátil sa, pokiaľ sa pamätám, už vôbec. Keď uplynul rok alebo dva, mame začal kožuch zavadzať, nie v skrini, ale v duši, čo je horšie, lebo duša je síce väčšia ako telo i ako skriňa, ale skriňu cudzí kožuch až tak neomína. Vedela, že priateľ má brata, ktorý žije v Trenčíne; adresu nepoznala, ale vypátrala, že jeho žena pracuje v tamojšej nemocnici, a rozhodla sa, že jej kožuch odovzdá. Dnes odhadujem, že to bol kostlivec v skrini, ktorého sa chcela silou-mocou zbaviť, ale mne povedala iba toľko, že sa patrí vrátiť, čo nám nepatrí.

Tá spomienka je ako minca, má dve strany, a v detskej hlave zvyčajne viac utkvie svetlý líc. Vlakom som dovtedy cestoval málo, bol slnečný letný deň, krajina, ktorá okolo nás utekala opačným smerom, bola pre mňa ešte nová, a ja som napriek upozorneniam nicht hinauslehnen, ne pas se pencher en dehors a é pericoloso sporgersi i napriek maminmu napomínaniu vystrkoval hlavu z okna, až kým mi do oka nevletela iskra z rušňa. Nezľakol som sa, skôr by som povedal, že to len zvýšilo výnimočnosť zážitku, a prispela k tomu aj obložená žemľa s parízerom, ktorú mi mama nachystala na cestu. Odvtedy je obložená žemľa v mojej mysli nerozlučne spätá s cestovaním, ibaže teraz si ju kupujem v stánku na stanici a volá sa bageta.

Toto bola tá jasná, usmievavá časť, s teplým vetrom vo vlasoch a pľuvancami pary na lícach. Rub mince bol temný – nie azda zlovestný či hrozivý, len pre detský rozum nie celkom zrozumiteľný. Ako sme sa dostali do nemocnice, neviem, lebo som sa stále užasnuto obzeral za hradom, ktorý sa týčil nad mestom ako prísny učiteľ dejepisu; pamätám si iba ordináciu s lôžkom či lavicou potiahnutou bielym vikslajnvandom a farebnými obrázkami vnútorných orgánov na stenách, také som dovtedy nevidel. Neviem ani, aká to bola ordinácia, na aké choroby bola pani doktorka špecialistka, ale hneď vo dverách mamu upozornila, že deti ona nelieči. Mama odvetila, že za ňou prichádza v súkromnej záležitosti a začala rozbaľovať kožuch zavinutý v baliacom papieri a previazaný špagátom.

Spočiatku som ich rozhovoru nevenoval pozornosť, pozeral som si obrázky. Presun kožuchu medzi dvoma dospelými ľuďmi – lekárka bola asi v rovnakom veku ako mama – som považoval za jednoduchú záležitosť, z rúčky do rúčky. Ale špagát sa kdesi zauzlil a obe začali hovoriť zvýšeným hlasom. V podstate, lebo doslova si rozhovor nepamätám, sa pani doktorka nie pýtala, ale ohradzovala, že čo aký kožuch, kde sa tu vzal, ona o nijakom kožuchu nevie a čo ju je po ňom. Mama zase ako v tej pesničke, že keď tu nie je ten, koho mám rád, mám rád toho, kto tu je, tvrdila, že kožuch vzala iba do úschovy a keď si poň neprišiel majiteľ, odovzdáva ho jeho bratovi ako najbližšiemu príbuznému a dedičovi. Je to predsa kvalitný kožuch a v týchto časoch sa mu určite môže zísť.

Mňa kožuch dovtedy nezaujímal. Bol mi priveľký, a v rodine sa ani nijaký kožuch nevyskytoval, nemal som ho s čím porovnať; zvonka bol látkový, z hrubej vlny, kožušina bola znútra, sivasto béžová, zo zajaca alebo možno zo psa. Bral som ho ako psa, ktorý sa k nám odkiaľsi zatúlal a keď sa trochu zohreje, zase sa poberie. Bol som rád, že som sa vďaka nemu dostal do Trenčína, to bolo všetko. Nechápal som, ako sa o takom kožuchu možno pohádať.

Čo vy môžete vedieť, povedala pani doktorka, že ako sa mu zíde. Nemáte o tom ani potuchy.

Zarazilo ma, akým tichým hlasom po tých hlasných protestoch zrazu hovorí; otočil som hlavu od obrázkov a nastražil uši, preto si jej slová pamätám. Najmä ono, ako sa mi vtedy zdalo, posmešné určite. Najväčšmi nám zvyčajne utkvie to, čomu nerozumieme.

Určite sa náramne poteší bratovmu kožuchu, povedala pani doktorka, keď ani netuší, že mal nejakého brata. Čo vy viete, prosím vás. On už nepozná ani vlastné meno. Nevie, či je jar alebo leto, aký je mesiac a deň. Neuhádol by asi ani rok.

Medzi vetami robila prestávky, akoby rozmýšľala, či tú ďalšiu ešte zvládne, alebo či jej poslucháčka vôbec stojí zato. Či sa má kvôli nej unúvať.

V zime akoby ten kožuch našiel, to určite, povedala. Bol by mu teraz trochu veľký, ale to nič. Určite by sa dal upraviť. Lenže čo nás po zime, keď on sa už zimy nedožije.

To mi je ľúto, pani Königová, povedala mama.

Kráľová, povedala lekárka. Ja si svoje meno ešte pamätám. Ale na vaše kožuchy už ozaj nemám hlavu.

Prepáčte, pomýlila som sa, pani Kráľová. Je mi to s vaším manželom veľmi ľúto, ale ja si len plním svoju povinnosť. Ten kožuch nie je môj. Cestovala som sem extra kvôli tomu, aby som ho vrátila, a môžem vás ubezpečiť, že s ním zasa neodídem.

Takto nejako. Vybavila sa mi teraz po rokoch spod bahna aj doktorkina tvár; bola obyčajná, tak všedne pekná, len okolo úst mala dve trpké vrásky, aké mávajú ľudia, čo musia často oznamovať nepríjemné pravdy. Mama hodila kožuch v napoly rozbalenom papieri na vikslajnvand a bez lúčenia sa pobrala; ja som, ako si spomínam, vo dverách pani doktorke povedal ruky bozkávam. Hej, mal som osem alebo deväť rokov, neskôr som sa už tak pekne zdraviť hanbil.





1.h


Ako študent som jedno leto robil poštára, mama mi po známosti vybavila brigádu na zastupovanie počas dovoleniek. Tá práca sa mi páčila. Ráno sa na hlavnej pošte rozdelili zásielky podľa rajónov, každý si uložil svoj prídel listov, balíčkov i poukážok s peniazmi do kabely (dnešné nákupné tašky na kolieskach ešte skrývala hmlistá budúcnosť) a vydal sa na obchôdzku. Ako si pri tom zadelil priestor a čas, záležalo už v podstate na ňom.

Ja som si vždy zoraďoval zásielky podľa ulíc a domov, aby som sa vo veľkej kabele nemusel dlho prehŕňať. Keď som ich vkladal dnu, čítal som mená na adrese a predstavoval som si, ako asi vyzerajú ich nositelia; bola to taká súkromná hra, pracovný bonus navyše. Nepriťahovali ma očividné, rukolapné mená ako Kováč či Medveďová, tie nenechávali veľa miesta pre fantáziu, ale zaujímavé bolo hádať, ako vyzerá taký Libaj, Bikšudová, Svačko alebo Kabuliaková. V tých časoch ešte mnohé staré činžiaky nemali schránky, no a doporučené listy, predvolania i peňažné zásielky sa museli preberať osobne, ako sa vravelo, proti podpisu, takže som za šesť týždňov spoznal väčšinu adresátov. Na Bikšudovú si nespomínam, ale Svačko mal byť v mojich očiach usmievavý, zhovorčivý starček s iskričkami v očiach; čakal som dokonca, že mi s veľkorysým mávnutím prenechá drobné z penzie. Libaja som si predstavoval ako statného muža s vykrútenými maďarskými fúzmi a hodinkami na retiazke vo veste, Kabuliaková mala byť zamračená žena v zástere, s potom na čele a cestičkou uprostred nahladko učesaných sivých vlasov.

Stávalo sa mi občas, že som sa v odhade trafil, aj keď nie priamo do desiatky, ale týchto som si zapamätal práve preto, že som bol celkom vedľa: Libaj bol na ježka ostrihaný mládenec v tričku a trenírkach, Kabuliaková mala na červeno nalakované nechty a rozvoniavala na celú chodbu, a Svačko bol úradnícky typ, ktorý rovno siahol po pere a na mňa sa ani nepozrel.

Naše mená nielenže nie sú jedinečné, na rozdiel od indiánskych nevypovedajú ani nič o svojich nositeľoch. Sú to lósy, ktoré vyťahuje z osudia papagáj.

König nebol s papagájovou voľbou spokojný – v jednej chvíli bol ešte König, a vzápätí už Kráľ. Keby som si bol tie mená prečítal na adrese, pod každým by som si predstavil niekoho iného. Ale muža, ktorý si neváha zmeniť meno a potom ho ani nepozná, by som si vtedy predstaviť nevedel.

Ani mne nevytiahol meno papagáj, vybral som si ho sám. Volám sa Čimborazka. Len o tom nikomu nehovorím.





2.h


Čakali sme potom s mamou na náš vlak v parku neďaleko stanice. Myslel som, že mame bude bez kožucha ľahšie, nebude jej už zavadzať v rukách a možno sa takí neobťažkaní aj pôjdeme prejsť po meste, ale ona len mlčky sedela vedľa mňa na lavičke a prižmurovala oči pred slnkom. Napokon povedala: Čo si myslí, že je jediná na svete, že nikomu inému ešte nikto neumieral? Ale tá otázka nepatrila mne. Ani sa na mňa nepozrela, vedela, že jej neodpoviem.

Dieťa si v svojom úprimnom egoizme zaberá celú matku pre seba, nijaký samostatný, nezávislý zmysel jej nepriznáva. Mama je na svete, aby bola mamou, nato ju máme. Až po rokoch, v zrelom veku si uvedomíme, že je to úplný človek ako každý iný, ako my, že jestvuje, aj keď ju nevidíme a nepotrebujeme, a zmierime sa s tým. Akcii s kožuchom som nerozumel od samého začiatku, ale nezamýšľal som sa nad tým, bral som to tak, že na výlete jednoducho vybavíme aj nejakú vedľajšiu maličkosť. Tú sme mali za sebou, pustil som ju z hlavy a nechápal som, o čom mama hovorí. Nevedel som, že sú to zvuky, ktoré vznikajú pri výrobe duše.

Bol žiarivý slnečný deň, za stromami pískali a odfrkovali rušne, a než sme nastúpili na vlak, mama mi od predavača s krámikom na trojkolesovom bicykli kúpila zmrzlinu. Ani som nepostrehol, že sneží.





1.i


Prvé prikázanie kresťanského Desatora hovorí: Nevezmeš meno Božie nadarmo. Je to nezmyselné prikázanie, veď kde by sme ho vzali, keď Boh nijaké meno nemá? Dobre to vystihla istá šesťročná dievčinka s Downovým syndrómom, ktorá povedala: Boh robí vietor a Boh robí dážď, ale nemá priezvisko. Ja len dodám, že v skutočnosti Boh nemá ani krstné meno, je to iba označenie funkcie.

Kedysi, u starých Grékov alebo Rimanov, to bolo iné; tí mali toľko bohov, že ich museli obdariť menami, aby ich rozoznali, a pridelili každému aj vlastný rezort, aby si nefušovali do remesla. Indiáni v zošitových románoch zasa nazývajú svojho Boha Manitu, hoci podľa Štefana algonquinskí Indiáni, napríklad Menominiovia, Boha v našom zmysle nepoznajú a menom manitu označujú tajomnú, neosobnú magickú silu, ktorá vládne celej prírode.

My máme len jedného Boha, hoci je trojjediný – Trojicu tvoria pospolu a nerozlučne Otec, Syn a Duch svätý. Lenže to nie sú mená, iba označenia rodinného vzťahu, a aj Ježiš Kristus je len synovo pozemské, občianske meno na dočasný pobyt medzi ľuďmi. Ducha svätého si predstavujeme ako poštového holuba, ktorý poletuje po svete a na čo si sadne, to posvätí, no ani on nemá vlastné meno, iba názov.

Náš Boh nepotrebuje meno, lebo je jeden a jedinečný; je to vlastne jediné naozaj jedinečné... čo? Stvorenie? Bytosť?

Myslíš, že sme bytosti? opýtal som sa Štefana. Nazval by si sa tak?

Štefan je vedec, vágne, konkrétnymi faktami nepodložené debaty nemá v obľube.

Pokiaľ tým termínom označujeme jednoducho živého tvora, povedal, prečo nie. Ale pokiaľ máš na mysli nejaké jedinečné osobné vlastnosti, tam by som si už nebol taký istý.

Ja viem, že nie som jedinečný, povedal som, ale správam sa k sebe, akoby som bol. Dvíham si tak sebavedomie. Nič proti tvorovi, je to iste správne označenie, ale ako bytosť si pripadám dôstojnejší.

Na ľuďoch je jedinečné iba to, že sú všetci na jedno kopyto, povedal Štefan. Ináč by nijaké výskumy a bádania, nijaká veda o človeku nebola možná. Museli by sme skúmať každého jednotlivca osve, a závery by platili jedine pre neho.

On je vedec, díval sa na to zo svojho hľadiska. Podľa mňa berie všetko príliš doslovne.

Padli by celé vedné odbory, povedal. Psychológia. Psychiatria. To ešte koniec koncov nie sú exaktné vedy, ale vezmi si medicínu ako takú. Kde by bola, keby každý mal svoju vlastnú, jedinečnú chorobu? A čo pedagogika? Nedali by sa aplikovať nijaké všeobecné pravidlá, jednotné učebné osnovy a metódy, každý žiak by musel mať svojho vlastného učiteľa. A tak by sme mohli pokračovať, rad-radom.

Téma ho očividne zaujala, celkom sa pri nej rozohnil.

Keby boli ľudia naozaj jedineční, povedal, každý by mal svoj vlastný jedinečný jazyk a nemohli by sme sa navzájom vôbec dohovoriť.

A bolo by po spoločnom jazyku Menominiov, pomyslel som si, aj po bilabiálnych konsonantoch. Tam bol teda pes zakopaný, hoci to nevyslovil nahlas. Ale nechcel som debatu ďalej rozvirovať.

Ty si taký exaktný, povedal som, potrpíš si na presné termíny. Prezraď mi, ako by si definoval Boha, že čo je? Stvorenie? Bytosť? Alebo čo?

Nad tým sa musel chvíľu zamýšľať. Entita, povedal napokon.

Znelo to dobre, odborne, ibaže bohvieaké presné sa mi to nezdalo. Ale Boh je práve preto taký užitočný pojem, že si pod ním každý môže predstavovať, čo chce.





5.b


Myslel som, že je to dobrý nápad, aj keď trochu sentimentálny; Štefan by možno povedal, že až gýčovitý, ale jemu som sa s ním nezdôveril.

Už dávno sme spolu nikde neboli, pozval som ju teda na obed. Bola to len zámienka. V poslednom čase jedávala málo, bez chuti, ani varenie akoby ju nebavilo. Bývala dobrá kuchárka, výmyselná, nedržala sa tupo receptov. Keď sme teraz sedávali za stolom, hocikedy sa ma opýtala: Niečo tomu chýba, nezdá sa ti? Raz to bola opražená cibuľka, inokedy majorán, a niekedy jednoducho zabudla polievku posoliť.

Obed bol zámienka, ale to som jej neprezradil. Chcel som ju prekvapiť. Pozvanie ju napodiv rozrušilo či zmiatlo; dlho sa nevedela rozhodnúť, čo si má obliecť, až som ju musel upozorniť, že nejde o spoločenskú udalosť, len o obyčajný obed vo dvojici.

Zaviedol som ju do kaviarne Krym, to bola súčasť plánu. Keď sme už najedení vyšli von na slnkom zaliatu ulicu, ukázal som hlavou na parčík oproti: Nesadneme si na chvíľku?

Šafárikovo námestie nie je dnes veľmi romantické miesto: zo zastávky pri novinovom stánku s hlasnými vzdychmi a poštekávaním vyrážajú petržalské autobusy, na zákrute pred univerzitou vyzváňajú a škrípu zubami električky a z dvoch strán park obteká nepretržitý prúd áut. Ale nemala námietky, poslušne prebehla cez cestu.

Vieš, kde to sme? opýtal som sa jej, keď sme si sadli. Aká je to lavička?

Pozrela sa na ňu, nadol na latky vyčnievajúce spod sukne, a potom na mňa. S neistým, takmer hanblivým úsmevom pokrútila hlavou.

No hádaj, povedal som. Obďaleč pri inej lavičke sa utáborili bezdomovci; medzi hŕbou igelitových tašiek sa krčila žena s rozpustenými špinavými vlasmi a pred ňou postávali dvaja chlapi s cigaretami a zelenou plastovou fľašou.

Ja neviem, fakt, povedala. Sme v parku na Šafku, nie?

Áno, odvetil som. A sedíme presne na rovnakom mieste, na rovnakej lavičke ako na tej fotografii, čo som ti minule ukázal. Už si spomínaš?

Pravdu povediac, nevedel som, či lavička stojí akurát na tom mieste a nie o pár metrov vedľa, a po toľkých rokoch už určite nebola tá istá, ale na tom nezáležalo. Nápad kriesiť minulosť bol možno sentimentálny a detinský, ale u ľudí, ktorí majú už viac minulosti ako budúcnosti, sa dá pochopiť – kto sa rád zmieruje s chudobou? Že ide o márny pokus, na to som prišiel až oveľa neskôr, a tak som do nej ďalej hlúpo dobiedzal.

Čo si si pomyslela, opýtal som sa, keď som si z ničoho nič k tebe prisadol? Ak sa dobre pamätám, blížilo sa skúšobné obdobie a ja som sa tváril, že si chcem požičať tvoje poznámky z prednášok.

Na čele jej naskočili vrásky; napokon opäť pokrútila hlavou, aj s tým rozpačitým úsmevom – tak nejako sa asi usmieva nevesta, keď jej pri krájaní svadobnej torty spadne kúsok na obrus.

To je už strašne dávno, vieš, povedala. Ale čo som si mohla pomyslieť? Asi, že si chceš odo mňa požičať poznámky.

Obaja sme sa tomu zasmiali, akoby povedala čosi veselé. Na okamih sa mi dokonca zazdalo, že so mnou znova dievčensky koketuje ako vtedy. Že pristúpila na tú hru.

A tak celkove, vôbec, opýtal som sa, aký si mala vtedy na mňa názor? Čo si si o mne myslela?

Opäť sa zasmiala a pokrčila plecami. Vieš, ja som ťa ani veľmi nepoznala, povedala. V ročníku bolo veľa chalanov, sa mi pletú.

Ale predsa, niečo si si už len myslela, nehovor, povedal som.

No... a potom musela chvíľu rozmýšľať. No, nebol si škaredý, usmiala sa na mňa, to nie si ani dnes, myslím, že dievčatám si sa páčil. Ale najväčší fešák bol podľa mňa jeden taký vysoký čiernovlasý tuším latinčinár, meno mi teraz nenapadá. Určite si ho budeš pamätať.

Oprela sa chrbtom o lavičku a vystrela nohy pred seba. To slniečko dnes ozaj riadne hreje, povedala a zažmúrila oči.





1.j


Moje pravé meno je Čimborazka, ale nikomu ho nehovorím, lebo to nemá zmysel. Bolo by to len, ako keď zmeníte telefónne číslo: známi si ho zapíšu, ale novým číslom budú volať toho istého človeka ako predtým. Tú istú svoju predstavu. A ja nechcem dostávať listy s adresou Vážený pán Čimborazka, ktoré zakaždým budú oslovovať kohosi iného. Čimborazka je čistý, nepopísaný list; pripomína mi, že som človek – nie entita, iba bytosť, ale ľudská. Že sa teda ešte vždy a zakaždým znova predo mnou otvárajú všetky ľudské možnosti. Je to tichá, tajná výzva, aby som svojmu menu robil česť.

Štefanovi by sa to meno pozdávalo, sú v ňom dva bilabiálne konsonanty, držia sa pekne vedľa seba za rúčky. Keby sa mu chcelo obťažovať s výskumom, možno by sa doskúmal k poznaniu, že mám srdnatú a bojovnú povahu. Lenže má smolu, ja nie som Indián z kmeňa Menominiov a mať povahu odmietam. Som jednoducho človek. Som Čimborazka.





2.i


Či sa nám to páči, alebo nie, matka zanecháva na dieťati nezmazateľné stopy. Nosíme ju so sebou, aj keď jej už niet – ja konkrétne na pleci. Mal som tam od narodenia materské znamienko, tíško si sedelo a nijako ma nerušilo. Rušilo iba Štefana, lebo podľa neho bolo materinské. On je jazykovedec, ale to ešte neznamená, že môže rozhodovať o mojom znamienku – ak má svoje, to nech si nazýva, ako chce. Slovník medzi tými dvoma slovami nerozlišuje, preň sú to synonymá, no podľa mňa materské je mlieko, dovolenka, prídavky alebo práve znamienko, také tie praktické, hmatateľné veci, a materinské sa týka abstraktnejšej, citovej oblasti. Materinské sú obavy a slzy, láska alebo objatie. Dostali sme sa v tejto otázke so Štefanom do sporu. Pravda, ja som len amatér a on odborník, hoci skôr na bilabiálne konsonanty v jazyku Menominiov ako na vzťah Slovákov k matke.

Znamienku bol náš spor fuk, robilo si svoje. Z ničoho nič začalo rásť. V tomto veku sa mi to zdalo nemiestne, prestal som predsa – celý, od hlavy až po päty – rásť už v osemnástich rokoch, ale myslel som, že ho to prejde. Neprešlo, onedlho už trčalo z pleca ako anténa. Keď som raz s obavami kontroloval, ako sa vzmáha, z ničoho nič sa mi prihovorilo. Čo si myslíš, povedalo, že si jediný na svete, že nikomu inému ešte nikdy nerástlo znamienko?

To bolo slovo do bitky. Ak som nechcel, aby mi znamienko prerástlo cez hlavu, rozhodol som sa postupovať ako tí predo mnou. Chirurg, ktorému som sa zveril do rúk, nemal tenké, asketické prsty huslistu ani ostrý pohľad, ktorým by ako skalpelom zo mňa už vopred odstraňoval opotrebované orgány. Vyzeral kypro a dobrácky ako cirkusový medveď, ktorý má rád deti, vôňu mokrých pilín a drobné maškrty života. Moje znamienko ho nijako nevyľakalo, a azda aby rozptýlil aj môj strach pred zákrokom, zatiahol ma pri vyzliekaní do rozhovoru o osobných koníčkoch a kratochvíľach ako futbal, české filmové komédie alebo hudba. Priznal sa, že v mladosti bol fanúšikom Pink Floydu, ale páčil sa mu aj Jethro Tull s Ianom Andersonom.

Niekto zasvätenejší by bol možno čosi vytušil, ale pre mňa to bolo úprimné, nefalšované prekvapenie. Keď ma sestrička zaviedla do susednej, zásahovej miestnosti, uložila na stole a pichla mi mezokainovú injekciu, od vedľa sa ozvali zvláštne zvuky a vo dverách sa zjavil pán doktor v bielom plášti a s flautou pri ústach. Než injekcia zabrala, stihol mi zahrať dve jednoduché skladbičky; tú druhú, ľudovú, som spoznal. Héj, kamaráti moji, tu ma nenechajte, pod lipku zelenú, pod lipku zelenú, tam ma pochovajte. Pesnička pre chirurgickú ambulanciu ako stvorená.

Pán doktor mi počas operácie vysvetlil, že nemá hudobný sluch ani nadanie, ale napriek tomu sa rozhodol obohatiť svoj život o hru na nejakom nástroji a potešiť tak seba i pacientov.

Hradí vám tento hudobný obklad nemocenská poisťovňa? opýtal som sa. Alebo si pacient naň dopláca?

To nie, všetko je gratis. Dar podniku. A na dôkaz nám, kým sestrička obväzovala ranu, zahral ako bonus ešte El condor pasa, obľúbenú skladbu Indiánov na našom trhovisku. Ale tí nepochádzajú z kmeňa Menominiov, sú z Peru.

Zakrátko som odchádzal z ambulancie bez materského znamienka. Teraz som bol už naozaj úplná sirota.





5.c


Dlho som nechápal. Dráždilo ma, že od istého času začína každú vetu slovkom „počkaj“, takým rečovým cudzopasníkom, bez ktorého sa dovtedy zaobišla. Povedané navyše ešte často po mne opakovala, akoby dobre nepočula – oznámim jej napríklad, že Štefanovi vyšla v Amerike kniha, a ona: Počkaj, jemu vyšla kniha v Amerike? Taký nepekný zlozvyk, myslel som si, odkiaľ sa u nej vzal? Akoby cválajúcemu rozhovoru nasilu priťahovala uzdu, a mne sa medzitým už myšlienky odtúlali inam. Nechcelo sa mi vracať, znervózňovalo ma to.

Počkaj, tak ty teda nebudeš na obed doma. No, nebudem, ale veď to som už povedal. Nad čím tam treba uvažovať? Na čo čakať? Nechápal som.





1.k


Pri Bohu sa ponúka aj taká otázka: čo je ťažšie, neveriť v jedného Boha, alebo neveriť v mnohých? Podľa mňa to mali mnohobožci ako starí Gréci alebo Rimania ľahšie, mohli si vyberať – grécky rybár pokojne mohol kašľať na Hermesa alebo Afroditu, ktorých služby nepotreboval, a nebol zato ešte neznaboh, veď veril v Dia a Poseidona. Alebo sa bohovia museli brať dokopy, v jednom balíku? A keď si neveril v jedného, neveril si v žiadneho? To sa už asi nedozviem.

Na druhej strane, neveriť v jedného Boha vyzerá byť na prvý pohľad jednoduchšie, vybaví sa to jedným vrzom. Lenže ten jeden Boh je všemohúci, obhospodaruje celý Vesmír i všetky sféry života, a beda, ak sme sa vo svojom neverectve sekli. Môže to mať nedozerné následky. No keď sa tak obzerám okolo seba, nezdá sa, že by tá hrozba vyvolávala veľké obavy. Stačí nám, keď pri sčítaní ľudu vpíšeme do rubriky náboženstvo vierovyznanie, v ktorom nás pokrstili, a sme spokojní. Staromilskí alebo citovo labilnejší jednotlivci občas aj zájdu do kostola navštíviť Boha, no so sklamaním zisťujú, že nie je doma. Či už ide o majestátne starobylé chrámy alebo o prívetivé moderné svätostánky, Boha si do nich musíme priniesť my sami. Šije sa tam, ako v niektorých krajčírskych salónoch, len z prineseného materiálu. Veľký omyl, ak si namýšľame, že Boh sedí v sakristii pri poháriku omšového vína a trpezlivo čaká, kedy sa nám uráči.

Ono nie ani že by sme neverili, len veriť nemáme kedy. Nestíhame. Máme toľko roboty s telom, aby sa cítilo komfortne, že na dušu už nezvyšuje čas. Je to napokon prirodzené: telo vidieť, máme ho stále na očiach, a komu sa niekedy podarilo ukázať prstom na dušu? Spoliehame sa na staré príslovie, že v zdravom tele je zdravý duch (tak nazývali dušu pohania) a starostlivo si pestujeme telo vo viere, že však ono to už s duchom zariadi. Že by to mohlo byť aj naopak a zdravý duch by plodil zdravé telo, na to ani nepomyslíme. Nijaký vedecký výskum to zatiaľ nepotvrdil.

Veď aj ty, povedal mi Štefan, si si dal vyoperovať materinské znamienko na pleci. Materinské znamienko na duši si si odstrániť nedal.

Pamätaj, že moje znamienka sú zásadne materské, povedal som. Telesné i duševné, všetky.





2.j


Už si ani nespomínam, kedy na bratislavskej železničnej stanici zrušili perónové lístky. Kedysi stáli pri vchode na nástupištia železniční zriadenci a kontrolovali, či majú prechádzajúci cestovné lístky alebo, ak ste niekoho len vyprevádzali k vlaku, vstupenku na perón. Bol to rovnaký hnedý kúsok kartónu ako cestovný lístok a stál šesťdesiat halierov. Museli ste si ho kúpiť, aj keď ste niekoho išli čakať na nástupište, pri východe vás opäť skontrolovali. Priznám sa, je mi za lístkom na perón ľúto. Bol to dobrý lakmusový papierik.

Na lásku jestvuje tisíc definícií. Väčšinou sa pod ňou rozumie prudká hormonálna búrka, obdobie intenzívneho očarenia, ktoré podľa odborníkov – endokrinológov či sexuológov – trvá asi trištvrte roka, u hormonálne talentovanejších jednotlivcov niekedy až rok. Presnejšie by bolo hovoriť o zamilovanosti, ale ľudia ovalení citom si na presnosť nepotrpia. Hneď len láska a láska, nič menšie zaľúbenci neberú.

Tento výklad je podľa mňa priúzky, pritesne nalepený na telo a žľazy s vnútornou sekréciou. Ja som kedysi mal tisícu prvú, univerzálnejšiu definíciu: Láska je, keď sa nám niekto zdá jedinečný. Taká láska nemusí byť výhradne erotická, telo v nej nemusí spievať prvý hlas, no zistil som, že aj ona má obmedzenú trvanlivosť – ako dlho nám človek pri každodennom styku vydrží byť jedinečný? Zistil som, že to je podobne ako zaľúbenosť iba fáza; ako každý vonkajší náter, aj jedinečnosť sa časom ošúcha. Štefan, ktorý neverí na ľudskú jedinečnosť, dokonca tvrdí, že ide o sebaklam či podvedomú kalkuláciu: keď je niekto jedinečný pre nás, vravíme si, znamená to, že aj my môžeme byť pre niekoho jedineční. A teda vlastne jedineční vôbec, bodka. Podľa Štefana je aj táto všeobecná viera vo vlastnú jedinečnosť dôkazom, že ľudia vonkoncom nie sú jedineční.

Ja viem, že nie som jedinečný, povedal som mu, nemohol by práve to byť dôkaz mojej jedinečnosti? Ale Štefan je vedec, pre žarty nemá zmysel. Aj tak som ho len naťahoval – myslím si, že som rovnako jedinečný ako každý iný.

Dnes mám na lásku skromnejšiu, menej univerzálnu definíciu. Nikomu ju nemienim vnucovať, ale o jej platnosti nemám pochýb: Láska je, keď niekto odchádza a ty máš pocit, že by si mu chcel niečo povedať. Cítiš, že je to čosi dôležité a naliehavé, hoci to navonok nemusí tak vyzerať, ale za svet si na to nevieš spomenúť, alebo si v časovej tiesni a nevieš napochytre vybrať z nepreberného množstva nikdy nevysloveného. No do poslednej chvíle sa nevzdávaš nádeje, a tak ideš odchádzajúceho vyprevadiť až k vlaku; neťaží sa ti postaviť sa do radu pri pokladni a obetovať šesťdesiat halierov za lístok na perón.

A to bol ten jednoduchý test, ten skúšobný kameň lásky, ktorý nám dnes chýba. S bežným známym alebo aj priateľom by si sa rozlúčil v staničnej hale; podali by ste si ruky, prípadne, keby išlo o ženu, aj sa pobozkali na líca, a bolo by. Zvrtol by si sa na päte a už by si ani nesledoval, ako schádza s kufrom dolu schodmi. Vôbec by ti nezišlo na um, že by si mal ísť na nástupište, a oni by to od teba ani nečakali. S takými ľuďmi ťa azda spája istá spriaznenosť, vzájomný prajný príklon, ale láskou by ste to ani jeden nenazvali.

Niekomu sa môže zdať, že merať alebo porovnávať lásku s lístkom na perón je znevažovaním posvätného citu. Lenže vôbec nejde o tú chvíľku strávenú v rade a o šesťdesiat halierov; nezaváhali by sme, ani keby bolo treba zaplatiť sto korún. Lístok je symbolickým výrazom zúfalej neschopnosti prehovoriť a nádeje, že sa nám to predsa len podarí, hoci čas sa kráti a vopred cítime, že nestihneme. Tá sladkokyslá bolesť, to je podľa mňa láska, nemienim však svoj názor nikomu nasilu natískať. Láska je práve preto taký obľúbený pojem, že si pod ním každý môže predstavovať, čo chce.





3.c


Lavína je možno iba, ako by povedal vedec Štefan, v embryonálnom štádiu, ale už začína kopať. Stačí priložiť ruku na vzduté brucho a pocítite pohyby. Lenže kto by to robil, keď nik ani neverí, že doba je tehotná? Vraj počujem rásť trávu! Možno, ale práve preto by mi mal uveriť, že takým dobrým sluchom počujem aj to, ako sa so suchým zakašľaním odtŕha prvá tabla snehu. Je to vlastne iba taká tablička, nie väčšia ako okienko na drevenici. Ešte sa ani nerozbehla, iba sa šúcha po zadku.

Kedysi, keď Boh videl, že skazenosť ľudí na zemi bola veľká a všetko zmýšľanie ich srdca bolo ustavične zlé, oľutoval, že stvoril človeka, a rozhodol sa zoslať na zem potopu. Ale bezúhonného Nóacha omilostil a poradil mu, aby si postavil koráb z góferového dreva, ba dal mu aj presný návod, ako na to. Tak vďaka Nóachovi a jeho rodu dostalo ľudstvo druhú šancu. A neskôr Boh zoslal na hriešnych obyvateľov Sodomy a Gomory oheň a síru, no predsa pred zátvorku vyňal Lóta s celou famíliou. On je taký. Za to, že sa Lótova žena obzrela, On nemôže; ľudia sú takí. Túto lavínu však podľa mňa nezoslal na ľudstvo Boh, a tak ani nemôžeme rátať s jeho spravodlivosťou a milosrdenstvom. O tom, na koho dopadne plnou váhou a koho len zľahka popráši, rozhodne náhoda. No ak je pravda, že Boh stvoril všetko, potom aj náhodu stvoril On.

Lavín bolo možno i viac, v rozličnom čase a na rozličných miestach sveta. Možno – spomeň si na Menominiov, povedal som Štefanovi – lavíny padajú počas celých dejín ľudstva, ale ja hovorím o tej súčasnej, čo mieri k nám. Tú spustili sami ľudia, lebo so svojou vlažnou vierou už neberú Boha do úvahy. Nepočítajú s ním. Nejaký nespratný lyžiar odbočil na voľný svah mimo zjazdovky, alebo rúhavý horolezec vyliezol do výšav, kde sa už možno ani nebelie sneh, ale perie, ktoré na jeseň striasajú anjeli, aby im mohlo narásť zimné, hustejšie. Možno sa na nás ani nevalí snežná lavína, ale lavína peria, povedal som Štefanovi, nevidieť ju ešte a podľa zvuku sa to nedá rozoznať. Tak či onak, keď dopadne, neuznáme ju ako Boží trest, ale väčšina demokraticky odhlasuje, že ide o prírodnú katastrofu.





1.l


Hlúpa úvaha, ale človek sa niekedy neubráni ani takým: čo pomenúva občiansky preukaz? Telo, alebo dušu?

Na prvý pohľad, najmä pri dnešnej občianke, je odpoveď jasná. V starších preukazoch sa ešte uvádzali údaje, ktoré sa aspoň nepriamo a nepriznane vzťahovali k duši, napríklad vzdelanie alebo rodinný stav: nevzdeláva sa predsa telo, ale duša, a aj to, že sme slobodní, vstúpili sme do manželstva alebo sme sa rozviedli, vypovedá čosi o našom duševnom stave. Niežeby vtedajšie štátne orgány uznávali dušu, chceli mať len zmapovaného celého človeka, až po farbu očí a vlasov, ale to je jedno; pokúšame sa uhádnuť dušu aj z tých súčasných kartičiek, ktoré nás redukujú na číre telo. Na meno, fotografiu a dátum a miesto narodenia.

Sme jednoducho zvyknutí čítať v tele medzi riadkami. Je to podvedomý, no nezadržateľný proces: tak ako telo produkuje dušu, duša produkuje významy. Nevieme nič nechať na pokoji, len tak, samo osebe, všetkému musíme prisúdiť význam, zmysel a účel. No a, aby som sa vyjadril obrazne, významom tela je duša. Bez nej nemá zmysel. Bola by to továreň, ktorá s veľkým hukotom a znečisťovaním ovzdušia beží naprázdno.





5.d


Kedysi som ju volal Duška alebo Lienka. V občianskom preukaze mala napísané Magdaléna – také, zdalo sa mi, nepodarené meno. Vlastne dva v jednom, ako prášok na pranie alebo šampón s kondicionérom: Magda s tými dvoma detonáciami uprostred takmer ako nadávka, odpľutie, a Léna dievčina, čo v ufúľanej zástere zvoláva na dvore sliepky. Doma ju volali Magduška, to bolo pre mňa pridlhé, ale Duška som ju oslovoval len v súkromí, medzi štyrmi očami. Na verejnosti by to meno príliš pripomínalo sladkasté meštiacke oslovenie „dušinka“, ktoré sa mi protiví a k nej by ani vôbec nepristalo – bola to žena s vlastnou hlavou na hrdom, neústupčivom krku. Takú, pravda, nevyjadruje ani Lienka; na tom mene nie je nič jedinečné, zdalo sa mi len neškodné – ani telesne priveľmi lepkavé, ani citovo priveľmi uslintané. Nie pánbožkova kravička, to určite nie, ale chrobák so siedmimi nekompromisnými čiernymi bodkami, ktorý hocikedy, keď si zmyslí, roztiahne krídelká a odletí.

Teraz neviem pre ňu nájsť meno. Mne sa vždy zdala pekná – celá, ako kus – aj keď to rokmi strácalo na dôležitosti; po piatich či šiestich to už bola jednoducho ona. Ale od istého času akoby začala v tvári krásnieť. Zmizli vrásky okolo úst i očí, aj pokožka na čele a na lícach sa vystrela a keby som ju nepoznal, povedal by som, že si dala urobiť lifting. Neodohralo sa to z jedného dňa na druhý, ale postupne, a aj ja som to vnímal len tak po kúskoch – raz sa mi zdalo, že jej ironicky zabrúsený úsmev sa zrazu rozlieva ako mláka, lebo ho nemá čo zadržať, inokedy mi zasa zachýbali rozmýšľavé brázdy na čele, no bral som to ako náhodné úkazy, nie ako sústavný proces.

Jedného dňa sa upravovala pred zrkadlom – netrvávalo jej to toľko ako iným, ale ženu v sebe celkom nezaprela – a z ničoho nič sa ma opýtala: Nezdá sa ti, že mi narástol nos? Že je väčší? Nie, to sa mi nezdalo, len na dohladka vyzametanej tvári viac čnel. Vtedy som si po prvý raz uvedomil, že sa zmenila a že tá zmena je kompletná a trvalá, akoby sa zo svojej tváre vysťahovala. Zostala tu pôvabná, prázdna tvár hollywoodskej hviezdičky, nachystaná prijať akúkoľvek pridelenú úlohu.

A pretože sme zvyknutí čítať medzi riadkami tela, zreťazili sa mi v mysli aj dovtedy naoko nesúvislé a náhodné vybočenia v jej správaní. Akoby jej ich nadiktovala tá zmena v tvári. Netrúfam si povedať, či dušu v priebehu života formujeme svojimi skutkami, alebo je raz navždy daná a nemenná, ale aj ona akoby mi začala ukazovať inú svoju tvár. Tú odvrátenú stranu, povedzme. Zátylok. Alebo sa mi jednoducho celá duša obrátila chrbtom.

Pri tele je to jasné: účelom tela je produkovať dušu. Ale čo je účelom duše?





4.c


Tak môj vzorec by sa vyratúval zo samých omylov a zlyhaní, podľa Štefana. Veď áno, iste. Nájdu sa, a nebolo ich málo.

Omyly ma až tak netrápia – mýliť sa je predsa ľudské, nie? Omyl je jednoducho chybná rozumová operácia, za ktorú nás nemožno brať na zodpovednosť – nik sa nemýli rád a úmyselne. Inými slovami, nemôžeme za to, že sme hlupáci.

So zlyhaniami je to iné. Zlyhanie, ako ho chápem ja, je prešľap vo vzťahu. Volíme si najľahšiu cestu, ako vybŕdnuť z kaše, a na iných v tej chvíli neberieme ohľad; nevieme si s nimi rady, zavadzajú nám. Lenže na rozdiel od omylu zlyhanie si uvedomujeme a ľudia, voči ktorým sme zlyhali, už pre nás nikdy nebudú tí istí. Požičali sme si od nich peniaze, a hoci ich od nás nepýtajú, ba možno na to už aj zabudli, my si dlžobu pamätáme a zazlievame im ju – prečo im máme byť stále dlžní? Akým právom? Sú azda oni nejakí lepší ako my?

Nechcem tým povedať, že sa im nebudeme vedieť pozrieť do očí, to zvládneme. Zlyhávať je koniec koncov tiež ľudské, a kto nikdy nezlyhal, nech do nás hodí kameňom, nie? Zašliapneme hovienko čižmou a tvárime sa, že ani nebolo, až tomu nakoniec sami uveríme. Ale po nijakom zlyhaní už nebudeme celkom tí istí, a keď zlyhania prekročia kritické množstvo, staneme sa inou bytosťou. Lenže to je taká ohromujúca skutočnosť, že si ju nikdy nepripustíme.

Pokúsil som sa ten rozdiel vysvetliť Štefanovi. Rozum je tyč, ktorá pomáha balansujúcemu povrazolezcovi udržať rovnováhu, povedal som mu. A občas, keď povrazolezec tyčou mykne prudšie, spadne. To je omyl. Môžeme povrazolezca poľutovať, alebo si pomyslieť, že jeho chyba a tak mu treba, ale podstatné je, že padá sám a nikto iný sa pritom neudrie. Zatiaľ čo pri zlyhaní...

Načo zbytočne morfondírovať a robiť z komára somára, povedal Štefan, ktorý nemá rád vyumelkované metafory a prirovnania. Podľa neho je omyl predovšetkým užitočnou pomôckou, bez neho si vedecké bádanie ani nemožno predstaviť. Metódou pokusu a omylu sa postupne prepracúvame k pravde, ktorá je, pravdaže, iba dočasná, kým ju ďalší pokus neusvedčí z omylu. Veda nemôže ustrnúť na istej úrovni poznania, ľudský rozum si neustále kladie nové otázky a hľadá na ne odpovede. A tak ďalej.

Aby som použil ten otrepaný príklad, povedal, ľudstvo si kedysi myslelo, že Zem je doska, ktorú nesie na chrbte veľryba. A čo to dalo roboty, kým sme uverili, že Zem sa otáča okolo Slnka, a nie naopak! Dnes sme v chápaní vesmíru oveľa ďalej, ale ani toto štádium nie je konečné.

Chceš povedať, opýtal som sa, že aj v tejto chvíli žijeme v omyle?

Presne tak, povedal. Z hľadiska budúceho poznania určite. V celých dejinách nejestvuje z tohto hľadiska vlastne jediný okamih, kedy by ľudstvo nestavalo na mylných predpokladoch. Ale netreba zato hneď dospievať ku katastrofickým záverom, to je normálne. Prežili sme a sme tu, nie?

To hej, boli sme tu, o tom nebolo pochýb. Ja som mu prikývol, lenže čo by na to povedali Menominiovia?





5.e


Nemali sme vo zvyku vyznávať si lásku, ani v samých začiatkoch. Múdro, veď aj tak by si každý z nás pod tým slovom predstavoval niečo iné. Ale stávalo sa, že som ju pobozkal za uchom. Mala tam nielen kosť, ale aj jamku. Pobozkal som ju do jamky, to malo pre jednu aj druhú stranu rovnaký zmysel. Prihodilo sa nám obom to isté. Pobozkal som ju do jamky za uchom. Na tej vete a ani na tej skutočnosti nebolo čo meniť.

Začať po rokoch s vyznaniami by bolo smiešne, hanbili by sme sa. Ani na ulici sme sa nevodili za ruky, iba sa ma niekedy chytila pod pazuchou – keď sme prechádzali cez cestu, napríklad, alebo na pohyblivých schodoch. Vedeli sme o sebe aj bez dotýkania. Dýchali sme ten istý vzduch a voňal alebo páchol nám rovnako. Myslel som si. To stačí, myslel som si, nič viac netreba.

Ako vravím, slovami sme sa neoháňali, mali sme iné spôsoby. Jedného dňa som sa poobede vrátil domov a zastihol som ju zamyslenú sedieť v obývačke, s rukami spustenými do lona. Keď som nazrel do dverí, zdvihla hlavu, usmiala sa a povedala: Som rada, že si prišiel.

V prvej chvíli ma tie slová dojali, niečo také mi azda ešte nikdy nepovedala. Pomyslel som si, že sa jej zažiadalo pohladkať ma – len tak z ničoho nič, bez dôvodu, a to sa mi páčilo. Ale keď som zašiel do kuchyne preložiť nákup do chladničky a prehral som si opäť ten výjav pred očami, aby som sa ním pokochal ako obľúbenou scénou z filmu, čosi ma zarazilo: privítala ma, akoby som k nej prišiel na návštevu. Nečakane a neohlásený. Prečo by ju malo potešiť, že som prišiel, veď to bolo samozrejmé? Kam inam by som sa podel? Predsa tu bývam a odbehol som iba kúpiť čosi na večeru, nie? No kým som vyprázdnil tašku, prestalo mi to vŕtať v hlave.

Som rada, že si prišiel, povedala. So začudovaným a trochu, zdalo sa mi, aj smutným úsmevom.





4.d


Štefan je daný, raz navždy. Myslím to tak, že si o sebe nekladie otázky. Nezaoberá sa sebou, na svete je dosť iných, zaujímavejších vecí. Aj názory má tvrdé, neohybné – neuznáva napríklad slovo duša, to je podľa neho nevedecký pojem. Máme tu predsa termín vedomie, ten je presnejší, pri ňom sa aspoň zhruba vie, o čom je reč.

Vezmi si, že sa hovorí zásadne iba o bezvedomí, povedal. Alebo si počul, že by niekto upadol do bezdušia?

To nie, no o bezduchom tele som sa dočítal už neraz. Možno Štefan takzvanú krásnu, nevedeckú literatúru nečíta, ale to bolo vedľajšie. Problém bol v tom, že pojmu vedomie sa zmocnili vedci a vytvorili z neho dom – bludisko. V prízemí sa rozťahuje ego, v suteréne sa usadilo podvedomie, pod ním v pivnici straší mĺkve id, na poschodí zasa sídli superego a po chodbách sa ešte potulujú rozličné prízraky, ktorých mená si ani nepamätám. Jednoducho, vedci rozkálali vedomie na triesky a človek ani nevie, ktorú práve drží v ruke. Duša je železná skruž, ktorá drží všetky tie štiepky pohromade – alebo, ak chceme, jednoduchá drevená chalupa, kde sa celá rodina družne hreje pri kachľovej peci. Chyba je len, že Štefan nemá také obrazné vyjadrovanie v obľube.

Nezabúdaj, že psychológia ani psychiatria nie sú exaktné vedy, povedal, ba v ich prípade o vede vlastne ani nemožno hovoriť. Je to také veštenie z kávovej usadeniny, samé dohady, ktoré sa nedajú zmerať ani odvážiť. Poznáš snáď nejakú jednotku duševného života? U Menominiov mali túto oblasť na starosti šamani a myslím, že nedosahovali horšie výsledky. Keď tak o tom uvažujem, boli možno aj úspešnejší.

Jedno bolo podľa Štefana isté: šamanov aj bláznov chovali Menominiovia v úcte.





2.k


Zakaždým, keď som si postrekoval ranu septonexom a natieral masťou, musel som myslieť na svojho chirurga a jeho flautu. Ako si muž v zrelom veku – odborník v svojom povolaní, otec rodiny a tak ďalej – našiel privátnu záľubu, ktorá mu poskytuje potešenie, a čo je ešte obdivuhodnejšie, neváha sa o to potešenie podeliť s pacientmi. Dobre vie, že nehrá dokonale, ale nebojí sa, že sa zosmiešni a nejaký hudobne školenejší klient bude nad jeho vypiskovaním ohŕňať nos. Kašle na to. Má rád vôňu pilín a dezinfekčných prostriedkov, deti, české filmové komédie, hudbu a svojich pacientov. O takých ľuďoch sa hovorieva, že sú dobrosrdeční, ale protiví sa mi navliekať ho do panciera. Povedzme, že mu jednoducho vykypela duša z tela.

Ja nie som dobrosrdečný, a nielen preto, že odmietam mať povahu. Keby som už mal použiť tú terminológiu, som mľandravého srdca. Moja duša nevystiera ruky do okolia, má dosť roboty sama so sebou. Nenašiel som si nijakú záľubu len pre vlastné potešenie, a na takú, čo by spôsobovala potešenie aj iným, si ani neviem spomenúť. Jasné, poznám aj ja ten jednoduchý, každému dostupný návod na lásku k ľuďom a ochotne priznám, že neviem o lepšom, ale stačí, keď si poviem: Miluj svojho blížneho ako seba samého, a som v riti. Mám rád svoje pohodlie, ale seba samého možno aj práve preto rád nemám, a o milovaní už nemôže byť ani reči. Slovom, blížni budú odo mňa lásku čakať márne – kde nič nie je, ani čert nevezme.

Keby dnes samostatne zárobkovo činný rybár Peter priviedol domov svojho nového kamaráta Ježiša, Petrova matka by sa mu hneď pri dverách pozrela na nohy v zaprášených sandáloch a povedala by: U nás sa vyzúva. Vody by sa kamarátovi azda dala napiť, ale kávou ani keksami by ho neponúkla, a po jeho odchode by Petrovi povedala: Takýchto zarastených vagabundov mi sem nevoď. Vieš ty, čím sa ten človek živí, či to nie je nejaký mafián alebo drogový díler? Medzi nami, ani by sa veľmi nepomýlila, veď ako vieme, tento bradáč ponúkal ľudstvu ópium. Ale dnes by sa tým asi neuživil; o ópium už nie je záujem, na trhu letia iné, modernejšie drogy.

Neviem, ako by sa zachovala moja matka, ja som si zarasteného kamaráta v sandáloch nikdy domov nepriviedol. Raz sa však na chodbe pred našimi dverami uložila na noc žobráčka – povolanie bezdomovec bolo vtedy ešte neznáme. Keď sa tam mrvila na chladných dlaždiciach, nahlas si pre seba mrmlala; mama ju začula a otvorila dvere, aby sa presvedčila, čo sa to vonku za nimi deje. Prehodili tam na chodbe zopár slov a vzápätí sa žobráčka ocitla v našej predsieni. Bola to stará žena so zhúžvanou, akoby v pästi zlostne pokrkvanou tvárou, stmavnutou možno od pobytu na drsnom vzduchu a možno od špiny, alebo to jednoducho bola Cigánka – titul Róm bol vtedy ešte neznámy. Bola to moja prvá žobráčka a prípadne aj Cigánka takto zblízka, v ufúľaných a ktovie či nie i zavšivených háboch na koberci u nás v predsieni. Mama jej na tom koberci prestrela deku, druhú jej dala na prikrytie, uvarila jej čaj – iné žena nechcela – a bolo. Nie, neustlala jej na posteli v izbe, toľko izieb a postelí sme ani nemali, ale nezvádzala nijaké duševné boje, ani si nad ženou nekládla otázky, ktorým by som sa dnes nevyhol ja. Vtedy som sa žobráčky len trochu bál a trochu sa mi bridila.

Keby si teraz pred naším prahom zložila svoju igelitku bezdomovkyňa, dnu by som ju nepozval. Nie preto, že by som sa jej bál, alebo že by sa mi bridila, hoci to druhé sa nedá celkom vylúčiť. Cudzích ľudí si jednoducho domov nepúšťam. Môžem ja za to, že je nás tak veľa, a všetko samí cudzí?





5.f


V tej prvej fáze, keď bola ešte pre mňa Magda, spoznával som jej prostredníctvom ženu. Slúžila mi, ak sa to tak dá povedať, ako učebná pomôcka. Bol som zaľúbený, pravdaže, ale skôr do ženy v nej, ako do nej v žene. Bola azda jediná, zatiaľ, ale jedinečná nebola. Nemal som ju s kým porovnať.

Že to platilo akiste aj z jej strany, o tom som vôbec nerozmýšľal. Bol som presvedčený, že ju priťahuje moja inteligencia a rozhľad, vtipné poznámky, exhibičné vystúpenia na seminári a trochu azda aj elvisovsky vyčesaný kohút na hlave; občas som sa dokonca pred ňou i tak po chlapčensky predvádzal – preskočil som švihom železné zábradlie v parku, alebo zubami otvoril pivovú fľašu. Jednoducho, namýšľal som si, že podľahla môjmu šarmu. Keď som sa jej na to po mnohých rokoch na lavičke na Šafárikovom námestí opýtal, dozvedel som sa, že si už nespomína. Plietol som sa jej s inými spolužiakmi, ale najviac sa jej aj tak páčil nejaký vysoký čierny latinčinár. Ja si náhodou pamätám jeho meno, volal sa Gutman. Ibaže ten si k nej neprisadol.

To nič. Listoval som v nej za oných dávnych čias trpezlivo, stránku po stránke – spomínam si ešte, ako dlho trvalo, kým som sa prepracoval k tomu ustavične nezapnutému rázporku na ženskom tele. Nemali sme naponáhlo, preberali sme látku poctivo od učebnice pre začiatočníkov cez mierne a potom čoraz väčšmi pokročilých, až sme azda po roku dospeli k záverečnej skúške. Vtedy som ju po prvý raz videl úplne, čisto nahú. Bolo to u nich v byte, rodičia odišli kamsi na návštevu; bývali na štvrtom poschodí a po hodinke sme už s napätím načúvali zakaždým, keď zahučal výťah, aby sme stihli na seba nahádzať šatstvo. Musím sa priznať, že pri maturitnej skúške z dospelosti som nebol zďaleka taký nervózny, a aj jej výsledok bol lepší.

Aké je to všetko po rokoch smiešne! Robila mi ženu, hoci ozajstnou, nehatenou ženou sa stala asi až rok či dva po svadbe. Až vtedy sa ju v sebe odvážila pustiť z reťaze. Ale to som ako učeň nevedel posúdiť, a iste som mal na jej pomalom dozrievaní podiel. Málo som asi hrial. Dnes odhadujem, že hoci sa na tej poznávacej anabáze ochotne zúčastňovala, z jej strany v tom bolo viac zvedavosti ako vzrušenia. Možno sa vzrušeniu bránila, lebo sa bála, že vyzradí na seba nejaké tajomstvo, alebo sa ho len ostýchala sama pred sebou priznať; neviem a teraz sa jej už bojím opýtať. Nezatvárala pri našom habkavom milovaní oči, akoby chcela na mňa vidieť, aby ma mohla včas napodobiť, a aj dýchala tak zľahučka, že by neodfúkla ani holubie pierko. Sprvoti sa hanbila i za nahotu, alebo sa tak aspoň tvárila, lebo si myslela, že sa to patrí, no keď zistila, že sa mi páči jej zadok, s mĺkvym porozumením si líhala dolu tvárou, aby som ho mohol obdivovať. A niekedy v roztopašnejšej nálade ním pre moje potešenie aj pokrútila. Nie, poležiačky sa vlastne zadkom krútiť nedá, ale pomykala ním z boka na bok, alebo napla sedacie svaly, už sa presne nepamätám. Asi raz jedno a inokedy druhé. Taký extra darček, na účet podniku.

Áno, robila mi ženu, a občas sa stávalo, že som sa zatúžil presvedčiť, či robí ženu dobre. Niekto by práve tieto epizódky mohol považovať za zlyhania, ale ja som ich tak nebral. Neuznávam ten humbug, čo sa robí okolo nevery, to uplatňovanie vlastníckych práv na cudzie telo a dušu, akoby sme ich všetci nemali len načas požičané. A vôbec, už samotný termín nevera je podľa mňa falošný, tie náhodné stretnutia sa Lienky vôbec netýkali. Ona bola nesporná, nespochybniteľná ona, a druhé boli zasa druhé, celkom iné ony; zato na náprotivnej strane som bol vždy ja, stále ten istý, takže som bol vlastne monogamný. Nebol som neverný iným, iba verný sebe.

To teda v mojich očiach neboli zlyhania – náhodu predsa stvoril Boh, tak prečo sa jej protiviť? Aj tak som sa zakaždým presvedčil, že Lienka robí ženu dobre, ba azda aj zo všetkých najlepšie; tie roky na spoločnom lôžku sa zákonite prejavili šťastným zľahostajnením. Prestala sa obzerať ponad plece, čo si pomyslím, a šla si svojou vlastnou cestou, za vlastným cieľom. Len občas sme si pozreli do očí, či je ten druhý ešte tam a či sa má dobre. Telá sa telili, to bolo všetko; nijaké napätia a obavy, nijaké bočné myšlienky sa im do toho neplietli.

Koľko to trvá, kým sa prepracujete od ženy k človeku! A čo to dá námahy! Ja som, ak to môžem tak povedať, nezlyhával voči žene, zlyhával som voči človeku. To boli podľa mňa tie ozajstné, pravé zlyhania. Prvé, ešte nevedomé, bolo v tom, že som sa oženil, hoci som netušil, čo taký krok znamená a že sa naň nehodím – ale veď to vie pred sobášom odhadnúť málokto. Už tak naozaj som zlyhal pri zháňaní väčšieho bytu, lebo som nepochopil, ako veľmi túži po vlastnej izbe a nepovažoval som to za dôležité. Nedovolil som jej pestovať na balkóne muškáty, že zavadzajú, odmietal som s ňou chodiť po lekároch, aby zistili, kto z nás a prečo je neplodný, a keď chcela, aby sme si adoptovali dieťa s Downovým syndrómom, kúpil som jej namiesto toho psa. Ale to najzákladnejšie a trvalé zlyhanie bolo, že som mal z nás dvoch dlhšiu ruku a držal som si ju ňou od tela, akoby sme stáli proti sebe v ringu a nechcel som dopustiť, aby ma zasiahla na citlivom mieste. Bál som sa azda, že do mňa vyhryzie diery ako myš do syra? Mali sme, povedzme, na blízkosť rozličné mierky a ja som na jej mierku nebral ohľad. Keď tak o tom uvažujem, bola vlastne, ako sa dnes vraví, týranou ženou. Nikdy som jej nezahral na flaute, a ako veľmi iste túžila po troche muziky!

Keď sa raz podvečer vrátila z prechádzky, hneď vo dverách mi so zľaknutým úsmevom povedala: Počkaj, nebudeš veriť, čo sa mi prihodilo. Normálne som ti na našej ulici zablúdila, vošla som do susednej brány a zbadala som sa, až keď som si na druhom poschodí všimla meno na dverách. Tak ma to pomýlilo, že som v prvej chvíli ani nevedela, kde to som a čo tam hľadám. Veríš tomu?

Veril som, čoby nie: stáva sa. Stalo sa, hoci mne ešte nie.

Nabudúce zablúdiš aj vo vlastnom byte, ty motovidlo, zažartoval som. Obaja sme sa tomu zasmiali.





3.d


Po nás potopa? Hej, správame sa tak, ale potopu by predsa musel zoslať Boh. Po nás len lavína. No, vravím si, aspoň niečo po nás zostane. Občas si v duchu aj zaspievam: Hej, kamaráti moji, tu ma nenechajte, pod lavínu bielu, pod lavínu bielu, tam ma pochovajte. Ibaže zháňať hrobárov je zbytočné, lavína nás pochová, všetkých, sama a vlastnoručne. Nijakú pomoc k tomu potrebovať nebude.





4.e


Štefan sa k svojim omylom hrdo hlási, a prečo by nie, keď v nich vidí turistické smerovky ukazujúce cestu k pravde. Keby som mal na svoje omyly taký názor, hlásil by som sa k nim aj ja.

S obľubou napríklad spomína, ako pri skúmaní bilabiálnych konsonantov v jazyku Menominiov narazil na zádrh – pozícia konsonantov v niektorých slovách vraj odporovala pracovnej hypotéze, ktorú si dovtedy stihol vytvoriť. Stalo sa to našťastie ešte počas pobytu v Amerike, a keď sa s problémom zveril kolegovi profesorovi, ten sa ho rozhodol zaviesť za jedným príslušníkom kmeňa, ktorý žil v neďalekom mestečku, neviem už, či sa nazývalo Tecumseh alebo Paw Paw. Muž sám sa volal Chuck Spender, indiánskym menom Škuľavý šakal, a robil v predajni ojazdených áut; mal na starosti hlavne úsek motoriek a bugín, ale to je vedľajšie. Požiadali ho, aby vyslovil vybrané výrazy – šlo väčšinou o miestne názvy – a tak zistili, že prepis do angličtiny je nepresný a na niektorých miestach skresľuje ich pôvodnú zvukovú podobu, najmä pokiaľ ide o bilabiálne konsonanty. Podľa Štefana ktosi jednoducho nemal potrebné jazykové vzdelanie, alebo si robotu odflákol, a v dôsledku toho takmer došlo k vedeckému omylu.

Poznáme také prípady aj u nás, povedal, hlavne ešte z čias Rakúska – Uhorska.

Myslel na to, že farári často pri vystavovaní rodného listu zapisovali mená podľa maďarského zvyku a pravopisu, lebo slovenský neuznávali, alebo ani nepoznali. Tak sa aj zo Štefanovho starého otca Tibora Kováča stal Kovács Tivadar. Za Československa si potom dal meno poslovenčiť, lebo vstúpil do štátnych služieb. Robil žandára.

Ale aj tak ho po celý život všetci volali Tibike, zasmial sa Štefan.

Nezvolil podľa mňa najlepší príklad, tam nešlo o omyl, ale o zámer. Nie je však ťažké uhádnuť, prečo Štefan o tej americkej príhode rád rozpráva: omylu sa vlastne nedopustil on, ale niekto iný, a navyše mu poskytol príležitosť pochváliť sa svojou vedeckou intuíciou. Obyčajné ľudské omyly, ktoré neukazujú cestu k pravde, ale do slepej uličky – že by napríklad považoval komunizmus za svetlú budúcnosť ľudstva alebo Jacka Teagardena za belošského trombonistu – odbavuje mávnutím ruky, no a zlyhania, to je kategória, ktorú v súvislosti so sebou vôbec neberie do úvahy.

Štefan mal frajerky, a nebolo ich málo, lebo ich vymieňal ešte pred uplynutím záručnej lehoty. Nehovorieval o nich, iba tu a tam utrúsil nejakú poznámku. Boli sme s Juckou v sobotu na univerzitnom plese, povedal napríklad, ale keď som sa ho o mesiac opýtal: A ako sa má Jucka?, dozvedel som sa, že Jucka je už minulosťou a nová známosť sa volá Žaneta. Boli to prinajmenšom z jeho strany vzťahy s ručením obmedzeným a prebiehali, pokiaľ to viem posúdiť, bez citových kalamít. S nijakými sa aspoň nezdôveroval.

Nechcem tým povedať, že robil okolo svojich lások tajnosti, skôr na nich nič na tajenie nebolo. Používal partnerky ako osviežovače vzduchu, aj keď on by s takým obrazným pomenovaním iste nesúhlasil; vravel len, že po suchom, vysterilizovanom vzduchu vedy sa potrebuje nadýchať vlahej ženskej atmosféry. No a keď vôňa v osviežovači vyprchala, tak si zaobstaral nový, to je logické – neviem, či ste si to všimli, ale logika hrá u vedcov dôležitú úlohu.

Keď na seba nekladiete nijaké nároky, nemôžete v svojich očiach ani zlyhať. To je logické a iste by súhlasil aj Štefan, ibaže jemu som to nepovedal.





2.l


Kedysi som mal aj ja jedného koníčka, predsa len. Odborne sa nazýva grafológia, ale nesmieme sa dať tým názvom pomýliť. Podľa Štefana to nie je nijaká veda a v tomto prípade s ním výnimočne súhlasím. Je to umenie.

V oných dávnych časoch, keď som ešte učil, ma pri oprave písomiek zaujalo, že každý žiak počarbal papier svojím vlastným, jedinečným spôsobom. Zvláštne, keď sa všetci učili písať v škole rovnakou metódou a podľa rovnakého vzoru, nie? To by mohlo znamenať, vravel som si, že v písme sa prejavuje vlastná, jedinečná duša. Že v ňom vyráža na povrch, taká, akú si ju postupne utvárame vlastným životom. Lebo aj to mi udrelo do oka, že rukopis sa nerodí hneď hotový ako Venuša z morskej peny, ale trvá niekoľko rokov, kým mu narastú prsia, boky a dozreje. Začalo sa to ako privátna hra, keď som porovnával, čo som ako učiteľ vedel o žiakoch, s osobitosťami písma – známy bitkár Vančo trhal napríklad slová na kusy a pretínal té zlostnou čiarou, tichý, svedomitý Holubec zasa maľoval samohlásky ako tučné prasiatka a každú prizdobil aj chvostíkom, až som si nevdojak predstavoval, ako si pritom jazykom oblizuje pery. Takto, viac-menej zo zábavy a krok za krokom som si napokon vytvoril kód na lúštenie rukopisu ako prejavu duševných vlastností, keď už úmyselne nechcem použiť slovo povaha. Študoval som šľapaje, ktoré po sebe zanecháva neviditeľná duša. Indiáni z kmeňa Menominiov by ma asi považovali za stopára, ale Štefan, ako ho poznám, by ma zaradil skôr medzi šamanov, alebo možno rovno medzi bláznov. Lenže on nie je Indián a nijakú úctu by som si tým u neho nezískal.

Veď áno, aj ja uznávam, že grafológia je paveda ako astrológia, len namiesto hviezd háda z čiar na papieri. To ma netrápi, vedieť dobre hádať je umenie, nech už hádame z čohokoľvek, a nedokáže to každý. Treba na to mať fantáziu. Chyba bola, že som si našiel koníčka, ktorým nikoho nemôžem oblažiť – ľudia nemajú radi, keď sa im niekto hrabe vo vnútornostiach, a kto by už zaplesal nad tým, že sa z nich dá veštiť? No ešte horšie je, že som aj túto číru záľubu, toto svoje slobodné umenie dal do služieb a speňažil. Privyrábam si ako súdny písmoznalec, mám na tú činnosť aj úradný papier. Tak som sa z umelca stal námezdným remeselníkom, ktorý nepátra po duši, ale iba po tom, či je nejaký podpis na listine pravý alebo sfalšovaný. To väčšinou uhádne aj neškolené oko vyšetrovateľa, lenže ja to potvrdím aj pečiatkou a vlastným podpisom. O ňom ani neviem povedať, či je pravý, alebo falošný, keď sa v skutočnosti teraz volám Čimborazka. Našťastie som o tom nikomu nepovedal, a tak to ani nik nerieši.

Úplne najhoršie je, že keď som svoje umenie zapredal, prestal som z neho mať potešenie. Nedokážem už stopovať dušu s čistou mysľou, len pre radosť z objavovania; mám pocit, že ju hľadám preto, aby som ju odovzdal orgánom činným v trestnom konaní. Ale platia mi za to, a človek nemôže mať všetko.





1.m


Štefanov starý otec sa teda volal Tibor, podľa rodného listu pôvodne Tivadar. To som nevedel. A nevedel som ani to, že ho všetci volali Tibike. Keď nahlas vyslovím to meno, vidím pred sebou chudého, útleho chlapca s veľkou hlavou a odstávajúcimi ušami. Má blonďavé, podľa kastróla ostrihané vlasy, neposedné všímavé oči a raz-dva rozlúšti každú hádanku – keby sa mu bola dostala do rúk Rubikova kocka, poskladal by ju za tridsať sekúnd. Po niekom napokon musel Štefan zdediť tie bádateľské gény. Lenže Tivadar a Tibike, to sú mená pre dve rozličné osoby, a keby bol Štefanov starý otec zostal Tivadarom, vyzerali by aj jeho životné osudy asi ináč. Bol by riaditeľom gymnázia alebo notárom v okresnom mestečku, vo voľnom čase by písal vlastenecké básne a v tmavom obleku s motýlikom na krku chodil hrávať karty do miestneho kasína.

Tibor zvaný Tibike bol československým prvorepublikovým žandárom. No človek, ktorého všetci volajú Tibike, musel byť zvláštnym, domáckym predstaviteľom zákona – krádež sliepky či susedskú zvadu riešil asi vrátením koristi a vľúdnym dohovorom, a keď sa zastavil v krčme, štamgasti mu hneď objednávali pohárik. Túto príchylnosť k ľuďom, toto vrodené dobráctvo priečiace sa jeho úradnému postaveniu rovnako ako jeho meno uniforme, už Štefan nezdedil. Jeho nik nevolá Pištikám. Do krčiem nechodieva, a keď na nejakej medzinárodnej konferencii zájde večer s vedeckými kolegami do hotelového baru, žiadny z nich mu asi pohárik neobjedná. U nich, myslím si, panujú iné zvyky: častujú sa navzájom iba odbornými názormi a napokon sa rozchádzajú do izieb spití vlastnými donekonečna opakovanými pravdami.

Toľko k Tibikemu. Keby niekto nahlas vyslovil Čimborazka, nevedel by si za tým nič predstaviť, lebo s takým menom sa ešte nestretol. A to je práve ono: pre mňa Čimborazka znamená všetko a pre ostatných nič.





2.m


Byt mi teraz, takýto prázdny, pripadá smutný. Niežeby mne v ňom bolo smutno, som zvyknutý byť sám a necítim sa zato osamelý, ten stav mi vyhovuje. Myslím tým, že byt smúti za ňou. Že mu chýba, je bez nej ako bez duše. Mali oni dvaja medzi sebou veci, do ktorých som nevidel, a ak mám povedať pravdu, ani som sa o ne nestaral. So mnou si byt veľa zábavy neužije a chvíľami sa mi zdá, že na mňa z kútov zazerá. Pamätá si asi, ako som Lienke zamietol nové kvietkované závesy do obývačky – starým podľa mňa nič nechýbalo – a neschválil som ani vstavanú skriňu v predsieni. Keď o tom dnes uvažujem, čo mi na tom záležalo? Ako by mi už prekážala vstavaná skriňa? Ale nepáčilo sa mi, že sa po byte budú potĺkať cudzí remeselníci, rušila ma tá predstava. Protiví sa mi nenásytná ľudská činorodosť, príčinlivosť, s akou zveľaďujeme a rozmnožujeme dočasné, akoby malo byť naveky. Zariaďujeme sa na svete na trvalý pobyt a čo nevidieť nezostane jediné miesto bez našich odtlačkov. Až kým – chvalabohu, vravím si pri tom pomyslení – všetko nezakryje lavína.

Bytu teda ona chýba, je bez nej zbavený duše a dáva mi to najavo, ale to ma až tak netrápi. Môžeme mať pokojne tichú domácnosť, pre mňa za mňa. Horšia je predstava, ako asi chýba byt jej. Cíti po ňom, myslím si, fantómovú bolesť, akoby jej ho amputovali. Mala v ňom svoje panstvá, svoje kúty, do ktorých mohla vkĺzať ako do objatia, a v cudzom svete na ňu iste zo všetkých strán fúka. Predstavujem si, ako sa v tom prievane bezradne obzerá okolo seba a nič nespoznáva. Ničomu nerozumie. To pomyslenie ma skľučuje a zrejme to na mne vidieť, lebo si to pri nedávnom náhodnom stretnutí všimol aj bývalý spolužiak Edo, ktorý, ako vyšlo najavo, sa v nových časoch venuje tréningu jogy.

Depresia, stanovil mi diagnózu hneď tam na ulici, a vzápätí navrhol aj liečbu: Proti tomu predsa existujú osvedčené prostriedky.

S jogou na mňa nechoď, povedal som, na nejakú krkolomnú gymnastiku som už pristarý.

Nešlo o gymnastiku, ale o filozofiu. Počul som už o zen budhizme? O meditovaní? Ticho sedieť a dýchať, to hádam ešte dokážeš, povedal a tľapol ma po pleci. Príď za mnou vo štvrtok poobede do telocvične, tam sa o tom porozprávame.

Tento Edo bol za našich školských čias vychýreným kšeftárom, čachroval s poštovými známkami, obalmi od žiletiek, zápalkovými škatuľkami, obrázkami zvierat z Hagenbeckovej zoologickej záhrady a kadečím iným, čo sme vtedy všetci zbierali. Nevedno, ako to robil, ale na každej výmene či transakcii dokázal partnera ogabať. Teraz mal prešedivenú bradu, dlhé, vzadu gumkou do chvosta zopäté vlasy a celkove pripomínal svätého Konštantína z obrázkovej knižky pre deti od deväť rokov. Vysvitlo, že v súčasnosti si vraví Ed, strávil totiž dva roky v Amerike, kde študoval jogu a zen u japonského majstra, ktorý sa u nich nazýva „sensei“.

Čachrár Edo a budhistický mystik Ed – stačí vypustiť jednu hlásku, a aká zmena osobnosti! Nemal som v úmysle navštíviť ho v telocvični, pravdu povediac, úplne som naňho zabudol, no jogíni majú zrejme vypestovaný šiesty zmysel a vo štvrtok doobeda mi zavolal, aby mi pripomenul sľub, ktorý som mu, pokiaľ sa pamätám, vôbec nedal. Ale s bytom som si nemal čo povedať a času som mal na rozdávanie – prečo z neho kúsok nevenovať neškodnému rozptýleniu, nie? Veď aj tak nemám nijakého koníčka.





5.g


Pribúdalo toho. V marci prišiel na jej meno šek, preplatok z ročného vyúčtovania za elektrinu. Záležitosti okolo bytu vybavovala ona, mali k sebe bližšie, ale vtedy sa mi zdalo, že na ten kus papiera hľadí nechápavo, akoby nerozumela, čo jej chce povedať, ba akoby sa ho až trochu bála.

Vieš čo, povedal som, zájdem na poštu s tebou, keby náhodou vznikli nejaké problémy. Nezabudni si zobrať občiansky preukaz, pamätáš, že ti minule nechceli vydať doporučený list bez neho.

Na nikom z príbuzných ani priateľov som svoje písmoznalecké umenie neuplatňoval, zo zásady. Protivilo sa mi pokútne, poza chrbát snoriť po ich duši, a bola za tým azda aj poverčivá obava pred tým, čo by som sa mohol dozvedieť. Jednoducho, vravel som si, že by to bolo neslušné. Ale Lienkino písmo som samozrejme poznal, mával som ho často pred očami a ani tá najodhodlanejšia vôľa nedokáže zabrániť, aby sme nevideli to, čo vidíme. Mala drobný, na pohľad akoby skromný rukopis, no nakláňal sa vzdorovito proti smeru vetra a ladné oblúčiky na konci vrcholili do špicata. Vyvodzovať z toho nejaké závery o duši som si nedovolil, chcel som Lienke vo vlastnom záujme ponechať kúsok tajomnosti, ale poviem toľko, že to bolo rázne písmo, vrhnuté na papier ako oštep, s rozmachom. Písmo, ktoré nestrpí odvrávanie.

Kým sme sa na pošte po chvíľke čakania ocitli pred okienkom, zo dvakrát sa nervózne obzrela, či jej stojím za chrbtom. Občiansky preukaz sme nachystali už vopred, držala ho v ruke, a keď som videl, aká je zmätená, hlavou som jej ukázal, aby ho postrčila úradníčke. Tá si odpísala číslo, nachystala peniaze, vrátila jej šek a poklepala po ňom prstom: tuto sa podpíšte.

To bol, ako sa ukázalo, kritický okamih. Obrátila sa ku mne s úľakom v očiach: Počkaj, teraz sa mám podpísať? Prikývol som a podal som jej pero priviazané na šnúrke. Chytila ho a niekoľko razy ním bezradne pohýbala vo vzduchu, ale nepochopil som hneď a ukázal som jej na šeku miesto na podpis. Prikývla, ale nespúšťala zo mňa preľaknuté, prosebné oči, až kým som sa nedovtípil a nenašepkal jej: No, píš! Magdaléna...

A tak ďalej. Zvládla to napokon, ale každé písmeno na mene bolo roztrasené, akoby sa chvelo od zimy, a podpis sa jej vôbec nepodobal. Peniaze som z priehradky pre istotu zobral ja. Úradníčka nás vyprevádzala dlhým podozrievavým pohľadom.





3.e


Neboj sa, povedal som Štefanovi. Takí ako ty, čo trpia snežnou slepotou, ani nezbadajú, že ich zasypala lavína. Vám sa bude zdať ľahká, len taký poprašok, a ak ho obliznete, bude vám pripadať sladký ako cukrová vata. Omyl, ale čo na tom, veď ľudstvo aj tak žije v ustavičnom omyle, nie? Myslím, z hľadiska budúceho poznania. Prežijete, lenže keď sa dostaví poznanie, bude už neskoro.

Štefan sa zasmial. Tá tráva, ktorú počuješ rásť, ti už siaha až po pás, povedal. Čo nevidieť ti z nej nebude trčať ani hlava.





4.f


Aj keby sa Štefanovi chcelo zaoberať takou hlúposťou, nemal na lavínu čas, lebo sa práve púšťal do nového projektu. Na definitívnom názve sa ešte neustálil, predbežná podoba znela „Fonetická expresívnosť reči ako prejav vyspelého národného jazykového cítenia a charakteru“. Pôvodne uvažoval aj o možnosti, že by to bol „prejav hlbokej zakotvenosti ľudu v materiálnom svete“, ale v zmenených podmienkach sa mu taký výskumný zámer zdal už neaktuálny a súdil, že by sa mu naň ťažšie získaval grant. No tak či onak, výrazy ako „vyspelé národné jazykové cítenie“ či „národný charakter“ mi u exaktného bádateľa nezneli veľmi vedecky, a rovno som mu to aj povedal.

Nehovoriac o tom, povedal som mu, že si ešte ani nezačal s výskumom, a už vyslovuješ závery. Nezdá sa ti, že to nie je celkom v poriadku? Z prísne vedeckého hľadiska?

Vysvitlo, že ja sa do vedeckej práce nerozumiem. Správny bádateľ si musí stanoviť predmet a cieľ výskumu, a potom k nemu postupuje metódou pokusu a omylu. Cestou svoje východiskové hypotézy podľa potreby koriguje, a tak sa môže stať, že dospeje k nečakanému, niekedy aj opačnému výsledku. Lenže keď si nevytýči cieľ a smer, nevie, kadiaľ ísť a nepohne sa z miesta.

Že výrazy „národné jazykové cítenie“ a „národný charakter“ pochádzajú z oblasti neexaktných, takzvaných humanitných vied, to Štefan ochotne uznal. Jasné. Ale v grantovej komisii sedia aj zástupcovia týchto odborov, a pri voľbe názvu ide práve o to, nakloniť si členov komisie. Samotný výskum bude po schválení už celkom v jeho rukách a nik mu doň nebude kafrať, ani keby sa názov i ciele stokrát zmenili.

Faktom zostáva, povedal som, že z jazykových javov vyvodzuješ mimojazykové závery. Je to podľa teba vedecky korektné? Nebojíš sa, že z tvojich jazykovedných čižiem bude vytŕčať sociologická alebo národopisná slama?

Toho sa vôbec nebál. Jazyk je podľa Štefana základný prostriedok dorozumievania i myslenia, zasahuje do všetkých oblastí života a nemožno ho vykázať do jeho búdy ako psa. On to, pravdaže, vyjadril inými slovami, ale tie by tu zabrali veľa miesta.

Má to ešte jeden háčik, povedal som, že Slováci nie sú Indiáni. Je to malý, neznámy národ a v ďalekej Amerike ti štúdiu o ich vyspelom jazykovom cítení asi nevydajú. S tým by som na tvojom mieste nerátal.

Štefan sa nedal pomýliť. Aspoň sa nebudem musieť vláčiť po colných úradoch, povedal.





2.n


Nechápem, prečo by malo tak záležať práve na sedení, povedal som Edovi. Ja stále o niečom meditujem, aj keď stojím, chodím alebo ležím.

To nie je meditácia, povedal, ty hovoríš o rozjímaní, a to je úplne iná šálka kávy. Vlastne pravý opak.

Zistil som, že som mu krivdil. Niežeby kedysi nešvindľoval s Hagenbeckovými obrázkami a guľkami, ale s jogou, zenom a mnou to teraz zrejme myslel poctivo. Nezištne – za tú hodinu, čo so mnou strávil v malom kabinete vedľa telocvične, nechcel zobrať ani cent. Zadarmo sa mi ušla aj informácia, že ešte než sa vybral do Ameriky, bol majstrom bojových umení, karate, džuda, taekwonda či kung-fu – ja ani neviem, ako sa všetky volajú. V ktoromsi z nich mal hnedý, alebo možno aj čierny pás, už sa nepamätám, ale to ani nie je dôležité, lebo medzičasom prešiel k joge ako vyššej, duchovnej forme cvičenia.

Joga a zen mi od základu zmenili život, vyhlásil a začal mi vysvetľovať tri štádiá cvičení hatha jogy, ale včas som ho zarazil, že telocvik ma nezaujíma. Chcem len získať kontrolu nad svojím duševným stavom, povedal som mu, ak je také niečo vôbec možné. Tak sme sa dostali k tomu sedeniu. Predviedol mi správnu lotosovú polohu so skríženými nohami – musel som nevdojak obdivovať, aké pružné a ohybné je to na pohľad rozložité, statné telo. Ani sa nezadychčal, keď mi vysvetľoval, že chrbtica má byť pri tom pevná, vzpriamená, plecia uvoľnené a v jednej línii s ušami, no a temeno mám tlačiť k povale. Brada má byť vtiahnutá, lebo keď ju vystrčím nahor, moja pozícia ochabne. Nemám sa nakláňať nabok, dopredu ani dozadu, mám sedieť vzpriamene, akoby som hlavou podopieral oblohu. A to je pre začiatok všetko. Keď sa mi podarí zaujať túto polohu, dosiahol som aj správny stav mysle, o nič ďalšie sa nemám starať. Hlavne nemám byť nervózny, ak to chvíľu potrvá. Bolo toho dosť, čo som hneď na začiatok mal i nemal, ale veď času mám habadej, vravel som si, a aspoň sa niečím zabavím.

O dva týždne mi starostlivý Ed zavolal. Tak ako to ide? opýtal sa.

Pracujem na veci, povedal som. Ťažkosti mi robí to skríženie nôh, zavadzia mi brucho a dostávam kŕč do lýtok. Nešlo by to bez kríženia?

Vysvitlo, že nie, lebo práve táto poloha nôh narúša dualistickú povahu našej mysle. Vychádzame z toho, že máme dve nohy, jednu a druhú, každú zvlášť, ale keď ich takto navzájom prepojíme, stane sa z nich vlastne jedna noha.

Rozumieš, povedal, máme stále dve nohy, a zároveň iba jednu. Symbolizuje to zjednotenie sveta ako jedného celku, aj s jeho protikladmi.

To mi niečo pripomína, povedal som a zarecitoval som mu verš revolučného básnika z našej spoločnej školskej čítanky. Je jeden svet, a predsa dva sú svety, povedal som, ale Ed sa nezasmial – Edo nepatril v základnej škole medzi najlepších žiakov a žiadnu básničku sa určite naspamäť nenaučil.

Presne tak, odvetil. A dá sa to povedať aj naopak, že sú dva svety, a predsa je len jeden svet. Nie každý to vie hneď pochopiť, ja niekedy používam taký príklad: keď si myslíš, že smrťou sa tvoj život končí, si na omyle. Ale rovnako sa mýliš, keď si myslíš, že neumrieš. Umierame, a zároveň neumierame, to je ten správny pohľad na vec. Rozumieš, čo chcem povedať?

Pravdaže, odvetil som. Ako sa vraví, i tak še da, i tak še da.

No, prisvedčil Ed po krátkom váhaní – možno len na prvé počutie mojej východniarčine dobre nerozumel. Ide o to, aby som si uvedomil, že základom je otvorená, čiže prázdna, všetkému prístupná myseľ.

To by nemal byť problém, povedal som. O mne už Babušková v piatej triede vyhlásila, že som dutá, prázdna hlava, nepamätáš? Starosti mi robia iba tie skrížené nohy. Mám ich stále dve, nie a nie z nich urobiť jednu.





5.h


To je tak: neveril som jej. Ďalšie zlyhanie, dalo by sa povedať. Myslel som si, že to hrá, že sa mi úmyselne odopiera. Že ma trestá dištancom. Niežeby som jej to zazlieval, zo svojho hľadiska mala na to právo. Len som bol hlúpy.

Lienka dlhé roky pracovala v ústave pre postihnutú mládež, najprv z núdze, lebo hneď nezohnala lepšie miesto, no neskôr si diaľkovo doplnila vzdelanie o špeciálnu pedagogiku a súdiac podľa toho, koľko a ako o nich doma rozprávala, mala k tým nešťastným tvorom zvláštny, takmer náruživý vzťah. Ona ich považovala za bytosti. Kupovala a nosila im do ústavu Marína keksy a tatranky, až sme sa pre to raz pohádali. Nešlo tu o peniaze, keksy neboli drahé, ale opýtal som sa jej, či ich tými maškrtami odmeňuje pri výcviku ako psov, a to som nemal. Prirovnanie ju rozhorčilo a zahriakla ma, aby som o jej deťoch nehovoril, akoby nemali dušu. Jej deti! Krátko predtým k nám zo dvakrát na víkend priviedla Katinku (ja som ju žartovne volal slečna Downová), chcela tým zrejme nahlodať môj odpor voči adopcii, no dočkala sa iba napomenutia, aby si nenosila robotu domov. Vzápätí som od známeho za bagateľ zaobstaral zbastardenú jazvečíčku Koru, mohol som teda Lienke už aj na základe priamych skúseností zakontrovať otázkou, odkiaľ vie, že psi dušu nemajú. Pravdu povediac, či majú ozaj dušu ako my, to neviem, ale že má Kora duševný život, o tom som nepochyboval – vedela sa radovať i smútiť, vedela sa na nás uraziť, ba na rozdiel od takého Štefana mala aj zmysel pre humor. Čo sme sa spolu nasmiali! Keď som jej napríklad vonku hádzal loptičku, päťkrát ju poslušne priniesla nazad, no šiesty raz ju cestou vypľula niekam do trávy a napriek tomu sa hlasným štekotom domáhala ďalšieho hodu, dokonca pritom ešte aj s potuteľným úsmevom vyplazovala na mňa jazyk. Tak či onak, tou otázkou som Lienku umlčal, lebo ona by neuprela dušu azda ani mravcovi.

Sprvu som jej teda neveril, pretože som sa domnieval, že tú svoju popletenosť a nechápavosť, tie svoje pomýlenia a chybné úkony len predstiera; že ich odkukala od svojich zverencov, veď ich za tie roky mala iste dobre napozerané. A vlastne áno, predsa len som jej to zazlieval – nie že si ma drží na dištanc, na to mala po mojom správaní v manželskom ringu nárok, ale že si na mňa zvolila takú potmehúdsku, úlisnú taktiku.

Prvý raz vo mne skrsli pochybnosti, či ide o hru, keď som sa k nej jedného večera skúsil privinúť. Milovali sme sa v tomto veku už zriedkavejšie, niekedy raz za dva týždne a niekedy aj za mesiac, ale zakaždým mi ochotne vyšla aspoň do pol cesty naproti. Keď som ju tentoraz začal bozkávať, pocítil som, ako jej telo podo mnou stuhlo. Nie, neskúsila sa vyhovoriť na únavu či mizernú náladu, nebránila sa mi jediným slovom ani pohybom, no keď som jej s nemou otázkou pozrel do tváre, stretol som sa so zmäteným, nechápavým pohľadom. Nedal som sa tým hneď odradiť, vyhrnul som jej nočnú košeľu ku prsiam – zvyčajne si ju po takej výzve vzápätí sama vyzliekla – a šmátral rukou voslep po tele, aby som ho rozohrial. Aby som rozohrial aj seba, lenže čosi ma v tom mýlilo – perina, bledá a nehybná ako mŕtvo narodené dieťa, alebo príliš hlasné ticho; obzrel som sa a videl som, že podvihla hlavu z vankúša a začudovane sleduje moju ruku, zvedavá, čo hľadá a či to nájde. Stále tak mlčky a nechápavo, akoby nevedela, čo sa to deje, akoby sa jej to stávalo po prvý raz a bola voči tomu bezmocná. V tom okamihu mi blyslo hlavou, že také niečo asi neodkukala od svojich zverencov, na to predsa nemala príležitosť, a už som v prznení dieťaťa nedokázal pokračovať. Zdalo sa mi, že jej nasilu vytŕham telo z rúk a ona sa tej krádeži nevládze ubrániť. Pri niekom inom by mi to možno neprekážalo, možno by to aj priložilo polienko do ohňa, ale od nej som bol zvyknutý na dary. Cítil som sa zrazu na manželskej posteli veľmi osamelý.

Pobozkal som ju naposledy na to krehké miesto na krku, kde sa podrezáva, a odvtedy sme sa už nikdy spolu nemilovali. Na ten pohľad sa nedalo zabudnúť.





1.n


Našiel by sa možno v tom mojom zapredanom koníčku predsa len kútik na slobodnú hru, aj s pridanou poznávacou hodnotou. Keď som nedávno vyhotovoval znalecký posudok – išlo o podozrenie z podvodu pri predaji domu – nad očividne nepravým podpisom mi napadlo, že by sa skutočná duša človeka dala uhádnuť aj zo spôsobu, akým falšuje cudzie písmo. Či sa vrhá do podpisu po hlave, jedným odvážnym, strmým skokom, alebo opatrne skúša nohou, či voda nie je príliš studená, a starostlivo obkresľuje každú kľučku a oblúčik. Skutok, alebo povedzme rovno, trestný čin je rovnaký, rovnaká je aj sadzba zaň, a predsa, aké rozdiely! Zďaleka nie len ten základný medzi hazardérom a opatrníkom či medzi nedbanlivcom a pedantom. Sú tu aj jemnejšie, a pritom príznačnejšie odtiene, napríklad ako hladko alebo s odporom sa duša odhodláva vziať na seba inú podobu a vteliť sa do cudzieho mena. V tomto konkrétnom prípade sa podozrivý volal Ďuriačik a vliezť do Baumgartnera sa mu veľmi nechcelo, hoci obaja pochádzali z jedného mesta a nemal by to mať ďaleko. Dve brušká na B aj písmeno a ešte ako-tak zvládol, ale na prechode od u k m sa mu spravil uzlík a pri gartnerovi už stratil nervy a jeho rozheganým vlnovkám chýbal energický švih originálu. Kým ten, dalo by sa povedať, na konci slastne vrcholil efektným škrtom, Slováčisko sa ponáhľal z toho nenašského prostredia nenápadne vytratiť.

K súdnemu spisu patrilo aj notárske osvedčenie o kúpe, ale pri ňom nepanovali o podpise nijaké pochybnosti, bol pravý. Falošné bolo iba samo osvedčenie, ktoré notár Bánovský vystavil. Pokiaľ ide o Ďuriačika, možno bol v Baumgartnerovej koži taký nesvoj, lebo mal na Nemcov pre čosi ťažké srdce, a možno si, hoci v celej záležitosti zohrával iba úlohu bieleho koňa, v tomto lživom vtelení pripadal ako čierny osol.

Dnes už nik nepíše rukou a všetky listiny majú tú istú dušu počítačovej tlačiarne, na veštenie zostali iba podpisy. Za slnečnejších dní by ma aj bavilo dolovať z falošného Baumgartnera pravú Ďuriačikovu dušu, ale popracovať na vlastnej duši sa mi v tejto chvíli zdalo naliehavejšie, a tam mi okrem vzdorovitých nôh robilo starosti aj dýchanie. Malo by podľa Eda byť trojité, hrudné, brušné i kľúčne – pri tom poslednom som ani nevedel, čo má na mysli, ale ako by to vyzeralo, keby som sa ja jednotkár vypytoval niekdajšieho div nie prepadajúceho spolužiaka?





4.g


Garazda. Furajtovať. Durgnúť. Gruľovník. Krčadlá. Homoždiť sa. Korčiašok. Chrúšťava.

Pekné slová, povedal som Štefanovi, také šťavnaté. Niektoré som ešte ani nepočul.

To verím, povedal, na mestskom chodníku sa o také diamanty nepotkneš, a márne ich budeš hľadať aj v hypermarkete. Tuná Irenka – ukázal hlavou na vranku s čiernym perím na hlave a čiernymi očami poletujúcimi frnk brnk z toho tŕňa na ten – naša doktorandka sa čosi nachodila kdekade po Slovensku, kým ich vypriadla. Vyhrabala spod zeme, dalo by sa povedať, o chvíľu by už nadobro zarástli trávou.

Premeral si dievčinu hrdým, vlastníckym pohľadom, akoby ju sám bol vymyslel. Akoby sa mu mimoriadne podarila.

Stavím sa, že niektorým ani nebudeš rozumieť. Čo je napríklad futrangoš, podľa teba? opýtal sa ma, ale pohľadom zostal prilepený na svojej pomocníčke.

Pokrútil som hlavou.

No, Irenka, pouč tohto nevzdelanca, vyzval dievčinu.

Vetroplach, povedala a hneď sa mi aj ospravedlnila plachým úsmevom. Akoby sa v úlohe učiteľky necítila dobre, akoby sa jej až zľakla, vzápätí sa zdvihla – tak ja už pôjdem – a odišla. Vyprevadil som ju dlhým pohľadom.

Teda Irenka, povedal som, keď zatvorila dvere. To je tvoj nový objav? Má pekný zadok.

Štefan neuznal otázku za hodnú odpovede. Nemôžeš zadok vytŕhať z kontextu, povedal iba.

Iste má kopu predností, odvetil som, len som ich zatiaľ nemal možnosť spoznať. Ale tú zadnosť som si nemohol nevšimnúť, v takých obtiahnutých nohaviciach sa to jednoducho nedá.

Lenže Štefan nemá zmysel pre humor, nezasmial sa, a tak som ho za trest obvinil, že zneužíva nádejnú vedkyňu na podradné pomocné práce, a iste aj na kadečo iné – žmurkol som na neho – čo sa dievčina v svojom postavení bojí odmietnuť. To pobúrene odmietol.

Ide o obojstranne výhodnú spoluprácu, povedal. Pre mňa už chodenie po teréne nie je, som naň pristarý, a ona sa zasa pri mne naučí vedeckým postupom a metódam. Nič viac za tým netreba hľadať.

Predo mnou nemusíš mať tajnosti, povedal som. Som predsa tvoje dvojča, dokonca jednovaječné.

Nevlastné, na to nezabudni, odvetil bez úsmevu. A že jednovaječné, tým sa nemáš čo chváliť, dnes sú už aj niektoré cestoviny päťvaječné.

Od tej chvíle sme v jeho ústavnej pracovni hovorili iba o slovách. Štefan bol v tom štádiu, keď sa môžete svojím projektom nehatene opájať, lebo ešte nenadobudol pevný tvar, a hmlovina predsa nemôže naraziť na úskalia. Ja ako laik by som aj tak v jeho očiach určite nijaké úskalie nepredstavoval, chcel sa len, myslím, poobzerať v zrkadle môjho úžasu.

Počúvaj dobre, povedal. Čmrlákať sa. Čo ti to hovorí?

Zopakoval slovo ešte raz, pomaly, prevaľoval ho v ústach ako prvý, skusmý hlt vína: Čmr-lá-kať. Sa. No?

Bude to nejaká neveľmi gustiózna činnosť, povedal som, ale aká konkrétne, to fakt netuším.

Babrať sa, povedal víťazoslávne. Ešte si nepočul, pravda? Ale cítiš, o čo je čmrlákať sa výstižnejšie, nie? Z toho čmr priam bučí znechutenie alebo pohŕdanie, a dlhé lá zasa vyjadruje časovú komponentu, že to trvá a hovoriaci už stráca trpezlivosť. Všetko pekne zabalené v jednom slove.

Na to, aby po mojom žartovaní nadobudol stratenú rovnováhu, potreboval Štefan ešte viacero takýchto víťazstiev. Tak som sa dozvedel, že hoľazeň je čistinka v lese, cobŕňať je rozlievať, kýšeľ je kyslosť, gruňos chruňo, galbáč ľavák a holožvaj lenivec. Neuhádol som ani, že gavurovať je papuľovať, komprdovať niekoho obskakovať a kopirdan nemanželské dieťa, ale musel som uznať, že sú to krásne, jadrné výrazy. Štefan pri ich vyslovovaní až mliaskal.

Človek musí obdivovať to nasadenie, s akým ľudia kedysi pristupovali ku skutočnosti, povedal napokon. Tú tvorivú energiu a, ja sa nebojím toho slova, geniálny jazykový cit, s akým sa na ňu vrhali, ako doslova vymaľovávali zvuky, aby vyjadrovali ich postoj. Nezabúdaj, že to neboli nijakí študovaní vzdelanci, tí hádam ani nevedeli čítať a písať, ale so svetom okolo seba si vedeli poradiť jedna radosť. Ten vrelý vzťah, tú lásku k skutočnosti im my môžeme len závidieť.

A sme doma, povedal som. Lebo kde sú tie malebné výrazy dnes? Ležia ako pitvaná žaba na stole nejakého akademika, ktorý predtým skúmal bilabiálne spoluhlásky v jazyku indiánskeho kmeňa Menominiov. Nevidíš tam istú analógiu?

Ale rozbehnutý Štefan moje slová jednoducho preskočil.

Počúvaj ešte toto: Bľosa. Bľo-sa! zvolal. Vieš, čo to je? Riť Paľovu vieš, môj milý. To je tá biela škvrna, čo majú na hlave kravy alebo kone.

Vtedy som zabudol na opatrnosť a nechal som sa vyprovokovať.

Dám ti aj ja jedno také slovo, povedal som, ktoré si asi nepočul. Čimborazka. Poznáš?

Ako? Čimborazka? Štefan sa zamyslel. Čim-bo-raz-ka... to je nejaký lokálny názov, nechaj ma, budem hádať. Mohla by to byť, podľa mňa, drevená haspra na dverách stodoly. Alebo nejaký špeciálny druh kosy – pozrel na mňa bez úsmevu – na tú trávu, čo počuješ rásť. Alebo to potom ešte môže byť prezývka krčmového šaša. Vieš, takého toho štamgasta, čo v opitosti všetkých zabáva svojím vtipkovaním. Ale to by bol skôr Čimborazko alebo Čimborázik.

Zarypol si, no keď videl, že krútim hlavou, vzdal to a rovno sa opýtal: Tak čo to znamená?

Znamená to nič, povedal som. Tým slovom sa označuje, čo zostane z človeka, keď ho vytiahnu spod lavíny. Keď telo možno ešte dožíva, ale prestalo produkovať dušu.

Pch, povedal Štefan. Vedel som, že to nebude slovenský výraz, leda že by pochádzal z nejakej goralskej dediny.

Chvíľku uvažoval a potom z neho prehovoril odborník: Ešte by mohol byť aj z Telgártu alebo Liptovskej Tepličky, z jazykového hľadiska, ale tam, pokiaľ viem, nijaká lavína nepadla. Nepochádza náhodou z tej dediny pod Krížnou, ktorú zasypalo dakedy za prvej republiky?

Pochádza z jazyka Menominiov, povedal som, podobne ako Petawawa alebo Maniwaki. Len si už nepamätám, ako sa prepisuje do angličtiny.

Ale Štefan nerozumie žartu, hneď mi začal diktovať.





2.o


Mama ma bez váhania vysotila do sveta, postavila ma doň, a choď! Nebála sa toho kroku, hoci doba a okolnosti neboli práve žičlivé. My s Lienkou sme sa ešte ako študenti báli, ona rodičov a ja predčasnej zodpovednosti. Asi. Nebral som to vtedy ako zlyhanie, rozhodli sme sa spoločne; za zlyhanie by sa dalo skôr považovať, že sa nám to prihodilo, no aj v tom sme, vravel som si, mali prsty obaja. V skutočnosti bol môj prst väčší, a teda väčšia bola aj vina – ona zhrešila iba tým, že mi naivne dôverovala. Preto som aj neskôr odmietal chodiť po doktoroch, aby nevyšlo najavo a nepovedalo sa nahlas, že chyba nie je vo mne a Lienka znáša dôsledky niekdajšieho zákroku. Keď sa to tak vezme, bola to z mojej strany skôr ohľaduplnosť ako zlyhanie. Alebo žeby som sa bál, aby ma za to nerobila zodpovedným a aspoň v duchu mi to nevyčítala?

O takýchto veciach som rozmýšľal počas tej hodiny, čo som sedel na koberci v obývačke s nepodarene, nie jogínsky, iba turecky skríženými nohami. Rozmýšľal som aj – keď sa mi podarilo zabudnúť, že ma omína zadok a tŕpne mi vzpriamená chrbtica – o tých Štefanových zvukomaľbách, z ktorých striekajú emócie ako šťava zo zrelej broskyne. Bľosa! Krásne slovo, nepochybne, ale kto má dnes svoju vlastnú, osobnú kravičku, aby ním mäkko pohladkal biely fľak na jej čele? Dnes sú kravy z veľkochovu továrensky vyrobenou surovinou na mäso a na mlieko, neujde sa im ani meno, musí im stačiť číslo vytetované či privesené na uchu. Keby aj nejaký ošetrovateľ alebo dojička pocítili k niektorej náklonnosť, hanbili by sa to dať najavo, a čochvíľa už nijaké kravy ani nebudú, lebo v iných krajinách tú surovinu produkujú lacnejšie. Kravy sú u nás nerentabilné rovnako ako kone, a spolu s domácim dobytkom sa pominie slovo bľosa, lebo nerentabilná je aj krása. Lavína, vravím ja, lenže tento aspekt veci exaktných vedcov nezaujíma. Presahuje horizont ich bádania.

Páčilo sa mi aj slovo kýšeľ, vyjadrovalo čosi, čo vzniklo prirodzenou cestou, bez vonkajšieho zásahu, zatiaľ čo kyslosť či kyslota svojou ostentatívnou umelosťou naznačovali, že sú výsledkom riadeného chemického procesu. A napadlo mi, že hoľazeň by bol výborný názov pre tú prázdnotu mysle, ktorú som sa podľa Eda mal usilovať dosiahnuť. Lenže ak človek rozmýšľa o hoľazni, znamená to, že mu je taká hoľazeň na kilometre vzdialená – toľko som už zo zenu pochopil.

Celkom som si tú tichú hodinku obľúbil, povedal som Edovi, keď ma telefonicky chytil za golier, už od rána sa na ňu teším. Len sa obávam, že čosi robím zle, lebo hlavou sa mi ustavične preháňajú kadejaké myšlienky. Ty by si asi nazval moje cvičenie skôr rozjímaním ako meditáciou.

Švindeľ s nohami som mu radšej neprezradil, zmrzačiť kvôli duchovným exercíciám som sa nehodlal.

No, zoberme to pekne po rade, povedal Ed. Po prvé, nemal by si k meditácii pristupovať s nijakými pocitmi, nemáš sa teda na ňu tešiť, ani sa jej obávať. Ale to sú bežné začiatočnícke chyby, nesmieš sa nimi dať znechutiť. Nevadí, že cvičíš nesprávne, ak narazíš na nejaké ťažkosti, je to len varovanie, že máš o veci chybnú predstavu. Nejestvuje nijaký určitý cieľ, ktorý by si mal dosiahnuť – rozumieš, že by si si mohol povedať „toto nie je správne cvičenie“. Aj zlé cvičenie je správne, ak si ho uvedomuješ a pokračuješ v ňom.

A tak ďalej. Zdalo sa, že som svojimi problémami spravil Edovi radosť, výklad pokračoval ešte aspoň dvadsať minút. Dozvedel som sa napríklad, že pokiaľ mi záleží na tom, čo robím, ide zasa o dualizmus. Keď jem, budem jesť, a keď cvičím, budem jednoducho cvičiť, to je všetko. Ak mi na niečom nezáleží, tak o tom ani nehovorím.

Ale veď ty si mi zatelefonoval a pýtal si sa na to, povedal som.

Dobre, to je iné, začiatočník sa môže radiť so svojím učiteľom. Majstrom, čiže senseiom, ako ho volajú zenoví budhisti.

Pamätaj si jedno, povedal môj sensei, študovať budhizmus znamená študovať seba. A študovať seba znamená na seba zabudnúť. To je základné pravidlo.

Nič iné ani nechcem, odvetil som, iba zabudnúť na seba. Lenže čo, keď to nejde? U mňa to dopadá tak, ako keď nemôžeš dlho zaspať, po rozume ti vtedy začnú chodiť všetky kiksy a trapasy, čo si povyvádzal, poznáš to, nie?

Vysvitlo, že jogín Ed nemá so spánkom žiadne ťažkosti. Aj to je jeden z blahodarných účinkov pravidelného cvičenia.

Myslel som si, povedal som, že keď nebudem na nič myslieť, duša sa bude nudiť a odíde sama od seba. Ale nefunguje to, lebo keď na nič iné, myslím na to, že nemám na nič myslieť, a duša si kvočí na svojom mieste.

Zenoví budhisti nehovoria o duši, povedal Ed, to zaváňa náboženstvom. My radšej používame výraz myseľ.

Jedného takého exaktného odborníka už poznám, pomyslel som si.





5.ch


Potom prišla na rad epizóda s policajtmi.

S policajtmi som mal dovtedy do činenia iba raz, keď som ešte ako študent vyskočil z idúcej električky rovno do náručia číhajúceho príslušníka verejnej bezpečnosti – mali pri Národnom divadle také osvedčené lovisko, kde električka musela spomaliť, a práve stade bolo na korzo najbližšie. Nešlo o nijaký hrozivý zážitok, príslušník odo mňa s úsmevom vybral desaťkorunovú pokutu a tým sa vec skončila, ale priznám sa, že keď pri dverách zazvonili tí dvaja poriadkoví policajti s Lienkou uprostred, zľakol som sa. Hoci prečo, veď som vedel, že heslo im káže chrániť a pomáhať.

Traduje sa, že policajti bývajú jeden dobrý a druhý zlý, ale to sa u nich na prvý pohľad nedalo posúdiť. Navonok pripomínali skôr Laurela a Hardyho. Priviedli sme vám manželku, povedal ten mohutnejší, s dobráckou dvojitou bradou – Tibike – a zľahka postrčil Lienku ku mne. Rozpačito sa usmiala ako dieťa prichytené pri nejakej nezbede, a keď vošla dnu, rozhliadla sa po predsieni, akoby sa s ňou stretla po prvý raz a očakávala, že jej ju niekto predstaví. Mala rozviate, postrapatené vlasy, človek by si myslel, že ju cestou zastihla víchrica. Nebol som si istý, či ma spoznala, nepovedala ani slovo. Možno sa bála, že by si rozčuchrala aj úsmev, ktorý držala pred sebou ako štít.

Poďte ďalej, zavolal som ponad plece, keď som ju šikoval do obývačky, ale keď som sa vzápätí vrátil, stáli ešte vždy pred prahom, vraj do bytu môžu vojsť len s mojím súhlasom. Napokon som im v kuchyni uvaril kávu a kým ju postojačky pili, porozprávali mi, že v parku na Šafárikovom námestí táboria bezdomovci a oni ich tam pri pochôdzke občas zájdu prelustrovať, vlastne len trochu postrašiť či pootravovať, lebo tí väčšinou nijaký preukaz totožnosti ani nemajú. Schádza sa tam stála partia, známe firmy, tak nech vedia, že sú pod dohľadom. Kým sa nedopustia nejakého trestného činu, viac sa s nimi urobiť nedá – pokutu za priestupok od nich nevymámia a márne by ich odháňali, o chvíľu budú aj tak späť. No a keď už boli v tom parku, všimli si, že vedľa na lavičke sedí nejaká pani a plače.

Len tak tíško, povedal ten mladší, niežeby nejako rumázgala, tiekli jej iba slzy po lícach. Mysleli sme, keď tam sedela nablízku, že či jej nejako neublížili tí bezdomovci. Či ju neurazili alebo neokradli, u nich človek nevie.

Keď sa jej prihovorili, zdalo sa, že sa ich zľakla, a vôbec bola taká zmätená, akoby im ani nerozumela a nevedela, čo od nej chcú. Pýtali teda od nej občiansky preukaz a ona na nich len bez slova dlho hľadela.

Vyzerala ako sfetovaná, povedal mladší a vrhol na mňa pátravý pohľad.

Pokrútil som hlavou. Ona je chorá, povedal som. Máva také záchvaty.

Chcel som len rázne odmietnuť jeho podozrenie, ale keď som vyriekol slová „je chorá“, odrazu som si po prvý raz a hneď naplno uvedomil pravdu. Sensei Ed by azda ten okamih poznania nazval osvietením.

Mohlo to byť aj od liekov, poznamenal Tibike, ak berie nejaké silné, ale nevedela povedať, kde býva, a nevedela si spomenúť ani na meno. Tak sme jej pomohli nájsť preukaz, tam bola adresa a mysleli sme, že v takom stave bude najlepšie, keď ju zavedieme domov.

Ani neviem, ako vám poďakovať, povedal som a vyprevadil som ich ku dverám.

Keď som sa vrátil do obývačky, nepovedal som: Som rád, že si prišla. Som rád, že ťa tí policajti priviedli, povedal som. Chvalabohu.

Zdalo sa, že izbu spoznala a v známom objatí sa stihla spamätať.

Nerozumiem, čo odo mňa chceli, povedala už svojím zvyčajným všedným hlasom, vstala z kresla a začala zo skrine vyberať domáce oblečenie. Hrabali sa mi v kabelke, to môžu?

Pomáhali ti nájsť preukaz, odvetil som. Potrebovali zistiť adresu, a ty si im ju nevedela povedať.

Sledoval som ju, ako sa prezlieka, nie necudne či vyzývavo, len bez hanblivosti, akoby v izbe nik nebol. Videl som pred sebou telo na každodenné použitie, telo, ktoré muselo v priebehu života plniť rozličné úlohy a zanechalo to na ňom stopy. Už jej ani nenapadlo, že by s ním mohla obchodovať na erotickej burze. Díval som sa na to telo ako na svoje, lebo naň som sa takto pokojne, z odstupu pozrieť nemohol, a uvedomil som si, že ak sa obe opotrebúvali svorne bok po boku, zvonka sa iste podobajú ako dvojčatá. Možno aj jednovaječné. Nie, s telom samým by som nemal nijaký problém, keby ma vo dverách vítala tá istá duša. Vyčítal som mu len, že začalo vyrábať nejakú inú, cudziu, ktorú nespoznávam. Nevedel som jej ani prísť na meno.

Prezraď mi, povedal som, čo si robila na tej lavičke na Šafárikovom námestí. Čo si tam preboha hľadala?

Pretiahla si tričko cez hlavu a uprela na mňa skúmavý pohľad, akoby chcela uhádnuť, či ju skúšam. Napokon usúdila, že uhádla, a mykla plecom.

Asi že ma boleli nohy, tak som si sadla, nie? Na to tam tie lavičky sú.

Budeme musieť zájsť k lekárovi, povedal som.

Opäť sa na mňa pozrela tým skúmavým, takmer nepriateľským pohľadom.

Počkaj, povedala, to ako myslíš, že by sme mali ísť k lekárovi? Prečo?





2.p


Pokiaľ ide o to, či mravce majú dušu, nemám naporúdzi nijakú exaktnú, vedecky podloženú odpoveď. Keď som sa na to – ako inak, žartom – opýtal Lienky, odvetila iba: Čo je to za otázku? Bolo to v jeden z tých víkendov, ktoré u nás trávila Katinka Downová, a Lienka ma asi upodozrievala, že si z nich oboch uťahujem. Na tom možno bolo aj čosi pravdy. Tak či onak, keď už Katinku uložila do postele, vyhrešila ma, že nemám decku pliesť hlavu.

Debatu pritom načala práve Katinka, keď chcela vedieť, či sa aj mravčeky potia. Pri krtkovi v tom mala jasno, ten má hrubý kožuštek a keď sa zahrabe hlboko do zeme, musí mu byť horúco, lebo dnu v zemeguli sa kúri. Ale mravce kožuch nemajú, sú holé a maličké, do nich sa pot možno ani nezmestí. A keď lezú po noži a porežú sa, tečie im krv ako ľuďom?

Z jej otázky by sa dalo usudzovať, že v ústave nevládne úzkostlivý poriadok – že sa im v jedálni povaľujú zabudnuté ostré nože a po stoloch lozia mravce – ale nechcel som zabŕdnuť do takej háklivej témy. Krt sa dostal na pretras na základe kresleného filmu o krtkovi, ktorý Katinka videla v televízii, mravčeky priliezli bohvie odkiaľ a s ich dušou, ak mám byť úprimný, som vyrukoval ja, no nemyslel som to iba ako žart.

Podľa mňa sú mravce živé tvory, a ako také iste majú aj dušu, povedal som Lienke, keď sme večer sedeli už sami v kuchyni. Ak ich telá dokážu produkovať kyselinu mravčiu, prečo by si neporadili s dušou? Čo na tom, že sú maličké? Veď aj ľudská duša je oveľa väčšia ako naše telo, fyzické rozmery v tom nehrajú nijakú úlohu a trpasličí Pygmejovia ju iste nemajú menšiu ako vysokánski Masaiovia. Len neviem, keď si tak predstavím mravenisko, či má každý mravec inú, svojskú dušu, alebo majú všetci rovnakú, kolektívnu. A ako sa vôbec medzi sebou rozoznajú? Má každý vlastné meno alebo číslo? Poznávaciu značku?

Chvíľu som o tom uvažoval. Všimla si si, povedal som, že keď nejaký mravec vlečie veľkú omrvinku a nablízku sa vyskytne iný mravec, jeden mu priskočí na pomoc a druhý len tak prejde okolo? A keď sa im dobre prizrieš, niekedy by si dokonca prisahala, že si tykadlami niečo hovoria. Z toho všetkého mi vychádza, že mravce majú dušu, a asi každý aj svoju osobitnú, daj na mňa.

Lienka nepovedala ani áno, ani nie. Vy dvaja s Katinkou by ste si tuším dobre rozumeli, vyhlásila a vstala od stola. Poďme spať, ona je zvyknutá skoro vstávať.





3.f


Lavíny sú zosuvy snehu nahromadeného na holých strmých stráňach vysokých hôr. Snehové masy po strate rovnováhy na naklonenej rovine sa dostanú do zrýchleného pohybu a strhávajúc ďalší sneh sa zrútia do doliny.

Lavíny delíme na povrchové a základové. Pri povrchových lavínach sa zosunie len časť snehových vrstiev, pri základových všetky snehové vrstvy až po podložie (pôdu, skalu). Oba druhy lavín môže spôsobiť prachový, mokrý, alebo doskovitý sneh, jemnozrnný alebo hrubozrnný firn a podobne. Na Slovensku sa najčastejšie vyskytujú lavíny z doskovitého, vetrom naviateho snehu.

Do pásma ochranného lesa zbiehajú lavíny zo strmších hôr každý rok, v nižších polohách zapríčiňujú katastrofy len občas. Známe je lavínište Rybie (miestna časť Starých Hôr) pod východnými svahmi Krížnej, kde podľa záznamov 17. 3. 1751 zahynulo 10 a 6. 2. 1924 18 osôb.

Lavínu v pohybe nemožno zastaviť. Ohrozované objekty sa chránia odvrátením lavíny smerovými bariérami alebo lavínu rozdeľujúcimi klinmi zo zemín.

To sú lavíny, o ktorých hovorí encyklopédia. Lavíny, o ktorých hovorím ja, sa im možno v niečom podobajú a v niečom sa líšia. Ale že keď sa raz dajú do pohybu, nemožno ich zastaviť, to majú určite spoločné.





4.h


Vedel by si tlieskať jednou rukou? opýtal som sa Štefana.

U nás v akademickom svete, povedal, napríklad keď som prednášal na univerzite v Marburgu alebo aj na konferencii v Bruseli, sa potlesk často vyjadruje tak, že búchaš rukou po doske stolíka. Čiže áno, v tomto zmysle by som jednou rukou tlieskať vedel.

V akademickom svete by ten vedel asi všetko.

Opýtam sa ťa ináč, povedal som. Keby si nie búchal, ale tlieskal jednou rukou, počul by si ten zvuk?

Pozrel na mňa, že či si z neho neuťahujem. Sotva, odvetil. Nebolo by čo.

Vidíš, a zenoví budhisti ho počujú, povedal som. Nežartujem.

Strelených podľa Štefana chodí po svete habadej, ale nenechal som ho vyviaznuť tak ľahko. Vysvetlil som mu, ako to je: že zvuk podľa zenistov existuje bez ohľadu na tlieskanie, vždy a stále, ináč by sa pri tlesnutí nemohol ozvať, veď odkiaľ by sa nabral? Keď tlieskaš jednou rukou, tak ruka je vlastne tým zvukom a zenista ho počuje. Len sa pritom nesmie veľmi usilovať a napínať uši, lebo sa mu to nepodarí.

Ty tým nezmyslom rozumieš? opýtal sa ma.

Nie celkom, odvetil som. Viem ešte pochopiť, že keď ideš napríklad maľovať, obraz jestvuje už v okamihu, ako namočíš štetec do farby. To sa dá vysvetliť tak, že máš vopred v hlave jeho predstavu. Ale že absolútne osvietenie môžeš dosiahnuť, len keď si absolútne osvietený, to je nad moje sily. Načo ti je, ak si absolútne osvietený, ešte absolútne osvietenie? Aby si bol absolútne osvietený na druhú? A nebolo by také dvojité osvietenie zdravotne škodlivé, ako keď ti dajú dvojnásobnú dávku ožiarenia na röntgene? Ty si vedec, možno mi budeš vedieť poradiť.

Mám pre teba jedinú radu, povedal Štefan, aby si sa na tie blúznenia i na toho svojho guru čím skôr vykašľal.

Guru ich nazývajú v Indii, povedal som. Japonskí a aj americkí zenoví budhisti volajú svojho majstra sensei.

Guru či sensei, nad tým Štefan len mávol rukou: všetko jeden čert. A keď sa dozvedel, že sensei Ed sa vyškolil za majstra v Kalifornii, mávol rukou druhý raz. Kalifornia! V Kalifornii je podľa neho priaznivá klíma, tam sa darí všetkým takýmto bláznivým hnutiam, hipisákom, psychedelikom, tantristom, holotropistom a ktovie akým ešte kristom. To predsa nie je náhoda, že aj fabrika na sny vznikla práve v Kalifornii. Ideálne miesto pre rojkov.

Koľko vlastne pobudol ten tvoj učiteľ orientálneho tanca v Amerike? opýtal sa. Dva roky? Potom je jasné, že v jeho prípade americký sen nefungoval. Keď sa vrátil, tak tam asi nijakú dieru do sveta neurobil.

Podľa Štefana v Spojených štátoch každý predavač novín, čašník alebo umývač riadu sníva o tom, že ho čaká veľká budúcnosť a raz bude slávny a bohatý. Niektorým sa to naozaj aj podarí, a ich príbehy sa potom šíria a povzbudzujú ostatných rojkov. Vďaka tomuto americkému snu o úspechu sa Amerika považuje za krajinu neobmedzených možností. A tí, čo v nej neuspejú, sa zo zúfalstva chytajú kadejakých pochybných hnutí a náboženstiev, ako je napríklad zen budhizmus.

My tu v strednej Európe sme odchovaní na iných príbehoch, povedal, tie sa nekončia hollywoodskym happy endom. Typický Stredoeurópan už vopred ráta so stroskotaním a ide mu len o to, aby stroskotal dôstojne, pokiaľ možno s veľkou loďou a nie ďaleko od brehu, odkiaľ ho môžu sledovať diváci. To je náš stredoeurópsky sen. A taký zdravo skeptický človek, už vopred zmierený s porážkou, sa nebude utiekať k nejakým orientálnym fantazmagóriám, ten na ne vôbec nenaletí.

Hotová prednáška. Len-len že som Štefanovi nezatlieskal jednou rukou, no on by ten potlesk aj tak nepočul.

Ja ťa varujem, povedal napokon, pohybuješ sa po klzkej pôde a na hovne sa pošmykneš, ani nebudeš vedieť ako.

Neboj sa, odvetil som, potrebujem sa len nejako zamestnať. Budhista zo mňa nebude, nedokážem si prekrížiť nohy. Ale nemohol by si mi ako exaktný vedec prezradiť, čo je to kľúčne dýchanie?





2.r


Štefanovi ani Edovi som to nepovedal, ale v skutočnosti som zenový budhizmus nebral vážne. To sa nedá. Ak je účelom tela produkovať dušu, tak bez duše stráca zmysel, a čo si s ním potom počať? Neverím, že duša je náhodný rozmar prírody ako slepé črevo a keď nás zabolí, môžeme ju bez následkov odstrániť. Viem už, že sú chvíle, ktoré dokážeme prekonať iba vďaka zľahostajneniu, no duše som sa zato zbaviť nechcel, chcel som iba duchovným športovaním posilniť jej odolnosť voči chorobám. Voči chorobe zvanej život.

Predstavoval som si – možno aj pod vplyvom Edovho výkladu – že budhistická meditácia sa podobá zápasu kung-fu, kde po okamihu nehybného sústredenia nasleduje zdrvujúci úder, a že aj osvietenie je výbuch poznania, ktorý prichádza ako blesk z jasného neba. Možno mám o bojovom umení mylnú predstavu, a možno nielen moje telo, ale aj duša je na také cviky už pristará, no k nijakému výbuchu nedošlo.

Domnieval som sa tiež, že keď zabudnem na seba, zostane mi viac miesta na iných, ale aké tam zabudnutie, keď ten, čo o nich rozmýšľa, som zasa len ja? Nemožno ma z iných jednoducho odlúpnuť ako kôru z pomaranča.

A aby som bol celkom úprimný, neviem uveriť, že by človek, ktorý kedysi celý svoj dômysel vynakladal na to, aby podviedol kamaráta pri výmene žiletkových obalov za Hagenbeckove obrázky, nachádzal naplnenie v tom, že svoju dočista vybielenú myseľ nechá rozplynúť sa vo všehomíre. Ako sa s tým zhoduje úspešný biznis, ktorý rozbehol vo fitness centre na Slovensku? To je predsa učebnicový príklad dualizmu, nie?

Zen budhizmus sú jednoducho vločky snehu, ktoré sem zďaleka dovial vietor, také drobné a ľahučké, až sa zdá, že sa to iba trbliece vzduch. Maniwaki. Alebo žeby Petawawa?





1.o


Nevedel som pre jej novú dušu nájsť meno. Keď sa už nedalo ináč, oslovoval som telo, to mi okrem vyľudnenej tváre pripadalo rovnaké; povedal by som, že aj zadok, hoci spustený na pol žrde, mala ešte stále pekný, lenže to by som ho vytŕhal z kontextu. Volal som ju Magdaléna, tak nazýval telo občiansky preukaz, a navyše sa mi zdalo, že to rozľahlé dvojdomé meno poskytuje jej vykorenenej duši viac priestoru. Že môže podľa potreby preskakovať z Magdy na Lénu, ako keď vo filme skáče bandita za jazdy z koňa na uháňajúci vlak. Bandita Ďuriačik tak na Baumgartnera preskočiť nedokázal, spadol pod kolesá. Termín súdneho pojednávania ešte neurčili, ale trest odňatia slobody na jeden až desať rokov podľa § 249 ho asi neminie.

Ona si tú zmenu mena ani nevšimla. Nedala aspoň nič najavo.





5.i


Lekári nepoužívajú nevedecký termín duša. Nemajú ani prečo, oni sa zaoberajú výhradne telom. Náš neurológ hovoril o organickom procese v mozgu a v prvej chvíli ma tým zmiatol, lebo dovtedy som sa domnieval, že čo je organické, je dobré. Lenže on si k tomu rozhovoru pozval na pomoc dvoch hrozivo vyzerajúcich poskokov, Morbusa Prvého a Morbusa Druhého – ich priezviská nie sú dôležité, lebo ani sám doktor si ešte nebol istý, ktorý je ten pravý, podobajú sa jeden druhému ako dvojčatá. Nevlastné. Senilná demencia to však vzhľadom na jej vek nebude, povedal, že na to je priskoro.

Povedal mi aj to, že proces je nezvratný a dnešná medicínska veda ho dokáže nanajvýš spomaliť. Čo povedal Magdaléne, neviem, kým sa ňou zapodieval, ja som čakal na chodbe, aby som ju svojou prítomnosťou nerušil, no z ordinácie vyšla spokojná, s veselým rumencom na lícach. Potom si neurológ na slovíčko zavolal dnu mňa.

Tak čo? opýtala sa ma, keď som sa znova ocitol na chodbe. Ako si dopadol? Zapamätal si si tie obrázky?

Všetky nie, odvetil som opatrne, lebo doktor nijaký obrázkový test predo mnou nespomenul a nevedel som, ako v ňom obstála. Nechcel som v nej vyvolávať zbytočné obavy alebo podozrenia.

Ja áno, povedala ešte vždy s tou zarumenenou, rozžiarenou tvárou. Väčšinu som aj vedela znovu nakresliť.





2.s


Moja duša chodí aj v lete v dlhých spodkoch. Ľudovo sa volajú rytierky, no musím povedať, že ona v nich vôbec ako rytier nevyzerá. Vyzerá ako strachopud, ktorý sa bojí, aby ho neofúkol prievan. No či sa mi to páči, alebo nie, je to jej slobodný, úprimný prejav, a ako taký ho aj musím prijať.

V Amerike, ako vravel Štefan, sa žiaci učia písať už len tlačenými písmenami. Tvoria ich krátke rovné paličky, preto sa tomu písmu aj v našich formulároch hovorí paličkové. Nepochybujem, že čoskoro tento trend prenikne i do našich škôl, nemôžeme predsa zaostať za svetom. Lenže koľko jedinečnej duše sa zmestí do krátkej rovnej paličky? Nakoľko úprimne a s akou presnosťou sa tam dokáže vyjadriť? A než sa nazdáme, vytlačia aj paličkové písmo klávesnice, ktoré už existenciu nejakej duše vôbec neberú na vedomie. Iba čo by prekážala hladkej komunikácii.

Štefanov starý otec Tibike si dával čižmy robiť u obuvníka. Boli šité presne na mieru jeho tela i duše, lebo šuster nielen starostlivo odmeral každé zakrivenie palca na nohe, ale usiloval sa vyhovieť aj zákazníkovým predstavám o farbe kože, výške sáry či hrúbke futra. Čižmy nestáli málo, ale boli jedinečné, akoby na sebe mali vypísané Tibikeho meno, a vydržali tridsať rokov. Štefanov otec si už kupoval sériovo vyrábané baťovky. Boli oveľa lacnejšie, ale niesli Baťovo meno a noha i duša sa im museli prispôsobiť. A prispôsobovať sa museli často, lebo topánky mali krátku životnosť a menila sa aj móda. Celé to asi začal Henry Ford, keď za dostupnú cenu ponúkol zákazníkom auto akejkoľvek farby s jedinou podmienkou, že bude čierna. Farba sem, farba tam, kto by takej novote odolal?

Štefan by povedal, že je nás priveľa na to, aby sa dali každému ušiť topánky na mieru, a mnohí by na ne ani nemali a museli by chodiť bosí. Na tom iste niečo je, bosých je na svete aj tak dosť. Lenže o topánky samotné nejde. Ide o to, že keď sa výrobcovia medzičasom rozhodli zrušiť veľkostné polčísla, zriekli sme sa aj my svojich polčíslových nôh – veď topánky si môžeme pred kúpou vyskúšať a nejaké o pol čísla väčšie alebo menšie sa nakoniec za tú cenu vždy vyplatia. Pristaneme na ne, a vôbec si neuvedomujeme následky. Obrazne povedané, sériové výrobky vytvárajú sériové telá, a sériové telá skôr či neskôr začnú produkovať sériovú dušu. Život je tak pre všetkých jednoduchší a pohodlnejší. Ako sa vraví, dobrých ľudí sa veľa zmestí, a z hľadiska spoločnosti sú sérioví ľudia dobrí, lebo sa s nimi ľahšie zaobchádza. Lepšie sa dajú zaradiť do štatistík.

Lenže Štefan nemá obrazné vyjadrovanie v obľube. Či máš čižmy šité na mieru, alebo sériové topánky, povedal, nohy v nich smrdia vždy rovnako. A môžeš ich zavinúť hoci do sto duší, voňať aj tak nebudú.

Duša je totiž umelo nafúknuté, vystatovačné slovo, práve preto ho Štefan neznáša. Podľa neho ide o obyčajné fyziologické procesy ľudského tela a márne si namýšľame, že keď ich nazveme duša, povýšime človeka do šľachtického stavu. Z tvora na bytosť. U takých Menominiov s ich magickým videním sveta mal ten pojem možno svoje miesto, ale v ústach moderného človeka nemá čo hľadať.

Netvrdím, že som moderný človek, povedal som, ale sľubujem, že v tvojej prítomnosti už to slovo do úst nevezmem.

Čo tam po mne, mávol Štefan rukou, na mňa môžeš kašľať. Hlavné je, aby si si ho ty vytĺkol z hlavy.

Jeho stará chyba. Len som vtipkoval.





5.j


Je to nezvratný proces, lavína; keď sa raz dá do pohybu, nemožno ho zastaviť. Možno ho iba pomocou vedy spomaliť, ale mne sa zdá, že veda ho skôr urýchľuje. Každú chvíľu nás upozorňuje, že sme doteraz žili v omyle, a takí pomýlení a zneistení potom nevieme, na čom sme. Zhltneme hocičo, len nech to vyzerá čerstvé.

Lásku by som do toho neplietol. Niežeby tam nemala miesto, ale je to neistý, vrtkavý prvok. Na lásku nejestvuje záruka, a keď sa lavína dá do pohybu, valí sa aj tak svojou cestou, láska – neláska. Napokon, láska je preto také obľúbené slovo, lebo každý si pod ním môže predstaviť, čo chce. Hovorme radšej o súcite.

Telo som ďalej oslovoval Magdaléna, ale pre dušu som na chvíľu našiel súkromné, tajné meno. Keď som pred doktorom spomenul jej ťažkosti s podpisovaním na pošte, poučil ma, že to je jeden zo symptómov choroby – pacient môže zabudnúť písať. Odborne sa ten jav nazýva agrafia. Nie hneď pri prvom počutí, ale po istej domácej kolízii sa mi zrazu zazdalo, že to rusky znejúce meno dobre vystihuje jej novú, vrtošivú a náladovo rozkmitanú, jednoducho, ako sa vraví, širokú ruskú dušu. Agrafia Nikolajevna by sa pokojne mohla volať hrdinka známeho Dostojevského románu Idiotka, vravel som si. Nie, nebolo to pekné, ale v momentálnom návale zlosti mi to pomohlo. Napriek návšteve u lekára som ešte neprehodil v hlave výhybku a nepresunul Magdalénu na odstavnú koľaj – mýlilo ma, že zmätené stavy sa u nej striedali s jasnými, alebo ako ich odborne nazval neurológ, lucidnými obdobiami. Slovom, videl som za jej správaním jasný úmysel: chce robiť prieky.

Zaťahovať do takej situácie lásku je ošemetné, lebo láska sa podobne ako hladké svalstvo nedá ovládať vôľou. Niežeby nebola, ale v danej chvíli jej zrazu niet. Spomínaná kolízia, ak ju tak možno nazvať, vznikla nad tanierom cestovín à la bolognese – keď som ho postavil pred Magdalénu, odstrčila ho od seba tak prudko, až zopár vrchných špirálok odfrklo na stôl a paradajkový pretlak zanechal na obruse červené fľaky.

Koľkokrát som ti hovorila, že cestoviny nemám rada, povedala, nevieš si to zapamätať? Alebo mi to robíš naschvál?

Tak sa zrodila Agrafia – meno po otcovi som vynechal, lebo Agrafia Ladislavovna mi neznela veľmi dostojevovsky. Výbuch ma zaskočil, doposiaľ mi bola vždy vďačná, že som ju pri varení zastúpil, a cestoviny jedla ako ktorýkoľvek iný pokrm z môjho chudobného kuchárskeho repertoáru, raz s chuťou, ba až hltavo, inokedy bez záujmu a nasilu, akoby sa v myšlienkach zatúlala ďaleko od stola. Ale všimol som si už, len ešte nezvykol, že sa občas ku mne správa s akýmsi prefíkaným, pod fúzmi skrývaným nepriateľstvom. Posmešné bodliaky v jej očiach ostro kontrastovali so zvyčajnou detinskou dôverčivosťou, s akou prijímala moje odporúčania a pripomienky – že si má vziať pančucháče a svetrík, napríklad, lebo sa ochladilo, alebo aby pred odchodom z kuchyne skontrolovala, či sú všetky plynové horáky vypnuté. Neváhala sa so mnou radiť aj o tom, či bude ešte dlho pršať a koľko cukru si má dať do kávy, akoby už neverila ani vlastným chuťovým pohárikom.

Niekedy v tom čase sa po prvý raz vynorila aj Alica. Vstúpila k nám do rodiny bez dlhých úvodov a vysvetľovania, ani sa poriadne nepredstavila. Agrafia trávila celé dopoludnie tým, že povyťahovala všetky zásuvky zo skrine i príborníka a prehrabávala sa v nich.

Nezobral si náhodou moje zlaté náušnice? opýtala sa napokon, učupená nad posledným šuplíkom vyloženým na koberci. Neviem ich nikde nájsť.

Nie, povedal som zaskočený. Načo by mi boli? Ja náušnice nenosím.

Čo ja viem, načo by ti boli, povedala. Zlato sa dá predať, nie? Ale to je pamiatka, dostala som ich od Alice.

Pravdu povediac, o nijakých náušniciach som nemal potuchy. Na okamih sa mi zamarilo, akoby ktosi kedysi spomenul, že jej krstní rodičia darovali zlaté náušnice, ale nebol som si tým istý. Tak či onak, náušnice som nikdy nenosil nielen ja, ale ani ona – nemala dokonca ani prepichnuté uši. Ešte ako študentka nosievala klipsy, ktoré sa na ucho len pripínali, ale keď vyšli z módy, takú lacnú bižutériu nemalo cenu odkladať.

Nie, o náušniciach a ani o Alici som nič nevedel. Na náušnice sa vzápätí zabudlo a už nikdy na ne neprišla reč, ale Alica s nami zostala. Keď som sa na ňu opýtal, Agrafia odvetila s tajnostkárskym úsmevom: Kamarátka, ty ju nepoznáš.

To bola svätá pravda.





4.ch


Štefan bol dvojča, čo aj nevlastné, no ešte vždy ma dokázal prekvapiť. Keď som sa zastavil u neho v kabinete, z ničoho nič, len tak bez slova mi podal zo stola ťažkú, rozmernú knihu zabalenú v ozdobnom kvietkovanom papieri.

Čože, čože, povedal som. Čo ti to zišlo na um, veď nemám meniny ani narodeniny?

Padla mi náhodou do oka v kníhkupectve, odvetil, bola v susednom regáli vedľa jazykovedných publikácií, a hneď som si spomenul na teba, že ty by si takú knihu vedel správne oceniť. Tak sme si s Irenkou povedali, že sa zložíme a venujeme ti ju.

Irenka sa podobne ako tá dievčina z rozprávky, čo prišla na návštevu v rybárskej sieti, pozerala – nepozerala na slávnostný akt spoza svojho stolíka. Zdalo sa mi, že sa trochu červená, ale v Štefanovom kamrlíku nie je veľa svetla.

Ďakujem, Irenka, povedal som, keď som rozbaľoval papier. Štefanovi som sa nepoďakoval, hoci som neveril, že je taký lakomý, aby uberal doktorandke z jej mizerného štipendia. Usúdil som, že mi tým chce len nenápadne naznačiť jej oficiálne postavenie. Frajerka číslo... no, narýchlo som to ani nevedel porátať. Šikovne si to zariadil, šibal, nemusel nikam chodiť, Irenka mu osviežovala vzduch priamo na pracovisku.

Dnes máme slobodu a vychádzajú všelijaké čudesné knihy. Táto bola, ako sa po rozbalení ukázalo, reprezentatívnym fotografickým súborom ženských zadkov. Niektoré boli vytrhnuté z kontextu, iné sa bez najbližšieho alebo aj celkového kontextu nezaobišli, ale na všetky sa bola radosť pozerať – keď sa zadok vydarí, je to najkrajšia časť ženského tela. Mýlilo ma len, že neviem, čo všetko Štefan pri kúpe Irenke narozprával, a tak som dôkladnejšiu obhliadku radšej odložil na neskôr.

To je biblia uctievačov zadkov, povedal Štefan, jednej z tých nových kalifornských siekt. Ale myslím, že inšpiráciu na meditácie v nej môžu nájsť aj budhisti.

Určite, veď tie zadky jestvovali ešte skôr, ako fotograf stlačil spúšť na aparáte, odvetil som, a to zodpovedá budhistickému učeniu. Smolu majú iba pravoverní katolíci ako ty, tým Boh pozeranie takých obrázkov zráta pri poslednom súde.

Boha do toho neťahaj, povedal Štefan, to je pre mňa priveľká topánka, padá mi z nohy. Nezáleží na tom, že katolík, ja som jednoducho slušný človek a ten sa na cudzie zadky nepozerá. Som cudný, ak vieš, čo to znamená.

Z jeho úst sa tie slová dali brať iba ako vtip, a keď som o tom pouvažoval, vlastne aj samotný darček bol neohrabaným pokusom o žartovanie. Žeby sa uznávaný vedec na staré kolená vydal na takú klzkú pôdu? Bol by som si s ním rád vo fotografiách zalistoval, aby mi ukázal, ktorý zo zadkov sa najviac podobá Irenkinmu, ale v jej prítomnosti sa to nehodilo.

Keď som knihu zatváral, všimol som si cenu na zadnej strane obálky: 40 eur. Ten úder po vrecku musel Štefana bolieť.

Mám pre teba zasa jedno špeciálne slovíčko, povedal som, aby som mu bolesť nejako vynahradil, možno ho ešte nepoznáš.

Štefan vrhol na mňa podozrievavý pohľad.

Bľus, povedal som. Hovorí ti to niečo?

Štefan mlčky čakal na pokračovanie, ozvala sa iba Irenka. Bľus? opýtala sa. Také slovo myslím ešte nemáme.

Bľus, zopakoval som. Pamätáš sa ešte na bľosu? Bielu škvrnu na čele domáceho statku? Tak bľus je čierna škvrna na čele človeka.

Bľus? S mäkkým ľ? Irenka zvrtla stoličku k počítaču. Zaradím to hneď do registra? opýtala sa Štefana.

Pokrútil hlavou. Nič nepíš, povedal. A pamätaj si, že tohto človeka nesmieš nikdy brať vážne, je to šašo. Fľus, čierna škvrna na čele ľudstva.

Teraz už bolo aj v neduživom svetle spoza okna vidieť, ako sa Irenka začervenala. Ale myslím, že sa nehanbila ani tak za seba, ako za tých dvoch detinských starých chlapov.

Nie je ľahké byť v dnešnom svete začínajúcou vedkyňou, najmä keď sa vedúci vášho výskumného projektu z ničoho nič pokúša žartovať.





1.p


Agrafia, ako som vravel, nebola odo mňa pekná, v prvej chvíli som sa za tú tichú pomstu aj zahanbil. Mal som výčitky svedomia, že sa mi po nej uľavilo. No keď som sa neskôr s turecky skríženými nohami nad tým zamyslel, dostavil sa okamih osvietenia. Nebolo absolútne, len také čiastkové a hmlisté, aké už býva pri rozjímaní, ale uvedomil som si, že Agrafia nie je vlastne nadávka. Premena sa nedala poprieť, nebola to už Duška ani Lienka, ale nenazval som tú novú Morbus Jedna ani Morbus Dva, ako by to urobil neurológ. Nevidel som v nej iba dutú, prenosnú schránku choroby. Meno Agrafia ju stále uznávalo ako jedinečnú ľudskú bytosť, priznávalo jej dušu, hoci aj ruskú a takú širokú, že jej nedovidíme konca.

Agrafia! Lásku by som z toho vynechal, veď Agrafia sa mi čoraz väčšmi vzďaľovala. Ale pochopil som, prečo mali Menominiovia bláznov v úcte, a pridal som sa k nim. Niekto exaktný, napríklad Štefan, by tú moju úctu nazval bázeň.





2.t


Láska je preto také obľúbené slovo, lebo každý si pod ním môže predstaviť, čo chce – jeden tým myslí splynutie tiel a iný zasa splynutie duší. Sklamaný býva častejšie ten druhý. Ak vychádzame z toho, že duša človeka je jedinečná (ale vedec Štefan by to nikdy neuznal), je to logické a nevyhnutné. Aby k splynutiu mohlo dôjsť, musel by dotyčný zo svojej duše aspoň na kuse vycúvať a urobiť tomu druhému miesto, a to sa natrvalo a bez následkov nedá. Splývať dlhšie s prázdnom vydrží málokto, nie je to veľmi zábavné. Ale vyskytujú sa také chvíle, keď dve duše, hoci aj putujúce v protismere, prechádzajú popri sebe a kývnu si priateľsky na pozdrav ako vodiči električiek premávajúcich po tej istej trase. Dnes viem, že nič viac ako tieto vzácne okamihy blízkosti netreba od lásky očakávať.

Lenže čo, ak jedného z vodičov preradia na inú linku?





5.k


Cvičiť, cvičiť, cvičiť, tak po leninsky nabádali lekári. Cvičiť pamäť, to je jedna z ciest, ako spomaliť úpadok.

Lienka bola inteligentnejšia ako ja. Nehovorím to na základe testov IQ, ani jeden z nás ich neabsolvoval, a keby áno, možno by som vďaka rýchlejšiemu riešeniu logických úloh dosiahol viac bodov, ale na tom nezáleží. Bola podľa mňa inteligentnejšia, lebo videla veci z takých stránok, ktoré mne ani nezišli na um. Obrazne povedané, kde by som sa ja uspokojil s konštatovaním, že prší, ona by hneď poznamenala, že to je dáždik, od akého rastú deti, že na pokropenej ulici sa nebude prášiť, alebo že keď spoza tamtoho mraku vykukne slnko, uvidíme dúhu – nie, to je márne, ja jednoducho jej nečakané asociácie nedokážem napodobniť. Že čo by, napríklad, dali za taký dážď kdesi v africkom Nigeri! Štefan, ktorý nemá rád obrazné vyjadrovanie, by povedal, že jej svet mal členitejšiu štruktúru, no z jeho úst by to nebola jednoznačná pochvala, lebo úlohou vedy je vylúpnuť zo zhluku faktov podstatu a podružné javy z úvah eliminovať.

Lenže teraz sme mali do činenia s Agrafiou. Agrafia by, keby dážď vôbec zobrala na vedomie, nanajvýš prehodila, že presne v takomto daždi sa raz s Alicou kúpali na Zlatých pieskoch. V skutočnosti tá letná prehánka zastihla v jednu nedeľu na Zlatých pieskoch nás dvoch, ale keď som sa pokúšal precvičovať jej pamäť pripomínaním spoločných zážitkov, prinášalo to často nečakané výsledky. Opýtal som sa jej povedzme, či si spomína, kedy a kde sme sa prvý raz pobozkali, a keď dlho mlčala, pomohol som jej, že to bolo v kine Hviezda – stále nič – na filme Rocco a jeho bratia. Ďalej mlčala zahľadená kamsi do ďaleka, až napokon, akoby ani nepočula, čo som povedal, vyhlásila, že si ten film dobre pamätá, lebo na ňom s Alicou boli až trikrát, raz aj v hradnom amfiteátri a domov sa museli vracať pešo; vtedy sa Alica, ktorá bývala ďalej, sama v tme bála, a Lienka ju bola odprevadiť. V skutočnosti ju, myslím, na onej ceste práve v tomto okamihu odprevádzala Agrafia, ale pred ňou som to podozrenie radšej nevyslovil.

Problém bol v tom, že Agrafia v zriedkavých chvíľach, keď uznala, že s ňou nie je niečo v poriadku, brala svoju chorobu ako stŕpnutú nohu a myslela si, že ju rozchodí. Vlastne, čo si myslela, nemám potuchy, ale správala sa tak. Navliekal som teda cvičenia do maskovacej uniformy – napísal som napríklad na papier desať čísiel s tým, že budeme súťažiť, kto si ich zapamätá viac, ale márne som predstieral, že som zvládol iba šesť, už pri druhom pokuse vyhlásila podozrievavo: Ty ma skúšaš, a odmietla pokračovať. Cítila sa možno dotknutá, že na ňu vyťahujem triky, ktoré používala pri svojich retardovaných zverencoch, alebo jej chýbali Marína keksy ako odmena. Lúštili sme aj – akože spoločnými silami, jedno slovo ja, druhé ona – krížovky, lenže keď päť minút bezvýsledne sedela nad talianskou riekou na dve písmená, odhodila ceruzku, že ju predsa krížovky nikdy nebavili a nechápe, prečo by nimi mala zabíjať čas. Lásku by som to do toho nezavliekal, ale keď som si mal vybrať, či sa vzdám jej dôvery, alebo tejto pamäťovej gymnastiky, mal som jasno. Takže napokon zostali iba cvičenia pod odborným dohľadom v stacionári, kam som ju vodil na odporúčanie psychiatra. Neviem, čím sa tam zaoberali, nechcela alebo nevedela mi to vysvetliť, no keď som ju po troch hodinách vyzdvihoval, privítala ma slovami: Konečne, že si prišiel. Už ma sem nevoď, tu sú samí takí čudní ľudia, niektorí hádam ani nevedia, ako sa volajú.

Vodil som ju však medzi tých čudných ľudí aj naďalej. Veď ani ona nevedela, že sa volá Agrafia.





4.i


Tak čo, kopirdan, stále komprduješ okolo Irenky? prihovoril som sa Štefanovi. Myslel som, že ocení, ako som si tie slová vštepil do pamäti, ale nezasmial sa. Povedal, že Irenka tu dnes nebude, lebo šla – nevdojak pozrel hore na plafón – lietať na vetroni. Má taký koníček, venuje sa plachtárstvu. Strelené dievčisko, povedal s obdivom.

Je to vrana, odvetil som, tak čo sa čuduješ, že lieta.

Štefan sa čuduje, lebo on lieta nerád. Bojí sa. Ani teraz, keď to už nie je nijaký problém, sa nevybral do Ameriky, hoci z univerzity dostal pozvanie, aby prišiel propagovať svoju knižku. Lenže do Ameriky sa ide lietadlom, a dlho. Navyše ešte pribudli teroristické hrozby, všelijaké prehliadky a obštrukcie na letiskách, to by odstrašilo aj náruživejších cestovateľov, ako je on.

Štefan sa, pravdaže, neprizná, vyhovára sa, že sa mu nechce, že Amerika s tým svojím zhonom a humbugom mu nesedí. O New Yorku sa napriek svojmu odporu k metaforám vyjadril, že pripomína kameňolom napadnutý termitmi, a vôbec, na väčšine amerických miest vidieť, že im chýba história, že nerástli pomaly a organicky, ale vyhúkli zo dňa na deň, akoby ich nejaký obor bez fantázie postavil z Lega. Európanovi v nich chýbajú malebné uličky a tiché zákutia, útulné kaviarničky a rodinné obchodíky, fontány so soškami svätých, a tak ďalej – zaujímavé, koľko pri tom opise použil zdrobnenín. Akoby mu na Amerike najviac prekážalo, že je v nej všetko veľké.

Na záver svojej americkej stáže koncom šesťdesiatych rokov podnikol Štefan dvojtýždňovú púť po Spojených štátoch, vedel teda, o čom hovorí. Podľa neho sú v celej Amerike len dve mestá, kde by vedel žiť, San Francisco a New Orleans. Tie nepostihlo rakovinové bujnenie, majú ľudské rozmery, peknú polohu pri mori a štvrte v európskom štýle. A je asi príznačné, že obom hrozí smrteľné nebezpečenstvo: San Francisco leží na tektonickom zlome a hocikedy tam môže vypuknúť mohutné zemetrasenie, aké ho postihlo roku 1906, keď otrasom a požiaru padla za obeť veľká časť mesta, no a čo hrozí New Orleansu, nedávno názorne ukázal uragán Katrina, ktorý pretrhol hrádze a celé mesto sa ocitlo pod vodou. Aj v tom je podľa Štefana čosi európske, ľudia s Damoklovým mečom nad hlavou majú iný postoj k životu, vedia vychutnávať jeho drobné pôžitky a neženú sa bezhlavo za vidinou úspechu.

Bola to iba napochytre, spakruky vystrúhaná, ale poučná prednáška – dozvedel som sa z nej, čo všetko dokáže taký vedec vymyslieť, len aby nemusel prezradiť, že sa bojí lietať.

Máme aj u nás také mesto, povedal som, San Francisco aj New Orleans v jednom. Komárno tiež zažilo zopár zemetrasení, pamätám si, že poháre v kredenci cinkali až u nás v Bratislave, no a koľkokrát sa do Komárna vylial Dunaj, už ani nehovorím. Tam by si asi ani s lampášom nenašiel ľudí, čo sa bezhlavo ženú za vidinou úspechu. Takí už dávno odišli.

Štefan sa nedal pomýliť. Zemetrasenie, oheň, voda – proti prírodným živlom je podľa neho človek na dnešnej úrovni poznania ešte stále v podstate bezmocný.

Máš pravdu, odvetil som. Ale nás nezahubí oheň ani voda, zasype nás sneh. Zachráni sa možno iba tvoja Irenka, lebo tá vie lietať.

Fľus, iba toľko na to povedal Štefan.





5.l


Myslel som si... neviem vlastne, čo som si myslel. Zúfalstvo plodí zúfalé nápady. Kúpil som si ústnu harmoniku, takú malú, čo sa zmestí do dlane. Nemám sluch a nepoznám noty, ale o to nejde. Na muzikantskom výkone nezáleží, ide o samotný akt hrania; že sa človek postaví a odhodlane, z celej duše, s plachou nádejou sa pokúša o útechu, nech znie akokoľvek nedokonale. Futrangoš čiže vetroplach.

Láskou by som sa tu neoháňal. Bezvýhradne milovala Lienku Kora, každý jej pohyb odprevádzala zaľúbenými očami, lenže Kory a ani Lienky už niet. Raz, keď Agrafia opäť stála pri okne a zamyslene hľadela na sivý múr paneláka oproti, objal som ju zozadu okolo pliec. Láska, ako si ju ľudia zvyčajne predstavujú, je obojstranne zisková záležitosť – jeden túži objať, druhý túži po objatí, a keď sa objatie uskutoční, obom je pri ňom dobre. Toto bol iný druh lásky. Nič som si od objatia pre seba nesľuboval; netúžil som ju objať, chcel som ju len utešiť. Aby pobadala, že som nablízku, aby si o mňa oprela chrbát ako o kachľovú pec a zohriala sa. Ale keď Agrafia na sebe pocítila moje ruky, mykla sa, otočila hlavu a povedala neznámemu: No dovoľte!

S harmonikou to bolo tak, že sa mi podarilo... nie, iba som si namýšľal, že sa mi podarilo naučiť sa dve či tri pesničky. Prší, prší, Tam okolo Levoči, ale hlavne Hej, kamaráti moji, tu ma nenechajte, s tou som sa najviac namoril. Neviem, či Agrafii tá pesnička niečo hovorila a či ju v mojom podaní vôbec spoznala. Nedala nič najavo; keď som pri nej, stratenej v kresle, zastal s harmonikou pri ústach a spustil, len prekvapene, alebo možno zhrozene zdvihla obočie. Ona má sluch. Skončilo sa to tak, že som väčšinou hral iba voslep, do vetra – vyludzoval som chvíľku tóny, nič iné to nebolo – a potom sme sa obaja nahlas rozosmiali; ja zakaždým prvý, aby sa nebála, že ma svojím smiechom urazí. Agrafia možno ani nevedela, čomu sa smeje, len sa pridala.

No áno, náladový rozkmit. Niekedy sa zatvorila v kúpeľni a celú hodinu sa tam šľachtila a maľovala. Kam sa chystáš? opýtal som sa jej, ale nechala ma bez odpovede. Možno ani nijakú nemala, iba si sama pre seba opakovala staré učivo. Väčšinou však o seba nedbala; zabúdala sa učesať a stávalo sa, že som ju do vane musel vlákať ako do pasce, trikom. Soľou z Mŕtveho mora alebo novou penou do kúpeľa, ba kúpil som jej akože zo žartu aj žltú plastovú kačičku. Pokiaľ ide o jej telo, nikdy som s ním nebol v dôvernejšom vzťahu. Nemala predo mnou nijaké zábrany, nechala sa bez odporu umývať ako malé dieťa, akoby odložila tú zavadzajúcu batožinu do úschovne a viac sa o ňu nemusela starať. Akoby ju už celkom pustila z hlavy.

S dušou to bolo iné. Dušu predo mnou dobre skryla a keď som po nej niekedy pátral, ani raz mi nenapovedala „teplo, teplo“, „zima, zima“, len sa nad mojimi pokusmi ticho usmievala. Ale že ju má, a že to nie je iba pokazená, chorá pôvodná duša, ale nejaká nová, celkom iná, o tom som nepochyboval. Mal som pred tou dušou úctu, a tým väčšiu, že som jej nerozumel. Trochu som sa jej až bál – lebo čo ak, vravel som si. Čo ak to, čo my považujeme za chorobu, je naopak prejavom väčšieho zdravia? Čo ak má navyše nejaký gén, ktorý my ostatní v genetickej výbave nemáme? Čo ak je nadaná schopnosťou predvídať, alebo aspoň vytušiť budúcnosť, a začala sa na ňu už vopred pripravovať? Nebolo by to prvý raz, že by ľudia génia pokladali za blázna, lebo určiť medzi nimi presnú hranicu nie je ľahké, a možno sa to ani nedá. Možno je len vecou osobného rozhodnutia, ktorú eventualitu si vyberieme.

Niekedy v tom čase som začal Agrafiu v duchu volať Eugénia.





3.g


Nato, aby sme zažili okamih osvietenia, sa nemusíme utiekať k zenovému budhizmu. Máme aj v kresťanstve taký úkaz nazývaný zjavenie, odborne či starogrécky epifania. Má to byť prejav vyššej, božskej moci, ale my, čo nemáme na Boha dosť času alebo nám padá z nôh, pod ním rozumieme náhle otvorenie dovtedy zalepených očí. Záblesk pochopenia. Netreba k tomu krížiť nohy ani vyprázdňovať myseľ, blesk nás môže zasiahnuť kedykoľvek, v hocijakom stave a polohe – keď prechádzame cez cestu, kupujeme na trhu agátový med, pijeme v krčme svoje dve deci, lezieme po rebríku na strechu, alebo visíme dolu hlavou z hrazdy.

Keď som to povedal Edovi – na rozlúčku, ako vysvetlenie, prečo nebudem s cvičeniami pokračovať – ani veľmi neprotestoval. Myslím, že ma včas odhadol ako zlého žiaka, mal som zrejme od začiatku priveľa pripomienok.

Pre mňa za mňa, povedal, ale robíš chybu. Tie tvoje kresťanské zjavenia nemajú s duchovným osvietením nič spoločné, to sú obyčajné preludy. Nemysli si, viem o tom svoje, aj ja som kedysi chodil do kostola. Nejakým deckám kdesi vo francúzskych kúpeľoch sa zamarilo, že vidia Pannu Máriu, a hneď sa urobilo okolo toho veľké haló.

Myslíš Lurdy? povedal som. Tam neboli kúpele, tie vznikli až po tom zjavení. So zázračnou liečivou vodou. A Panna Mária sa zjavila aj deťom v Portugalsku, ale tam nijaké kúpele nevznikli.

To máš jedno, povedal. Vždycky sú to decká, aj toť nedávno tuším v Juhoslávii alebo ako sa dnes tá krajina volá. Vždycky decká a vždycky Panna Mária, taká náhoda! Počul si, že by sa niekedy nejakému normálnemu rozumnému dospelákovi zjavil, čo ja viem, svätý Peter alebo archanjel Gabriel? Detské fantazírovanie, ak nechcem hovoriť rovno o podvode.

To bude asi tým, že Panna Mária má rada deti, povedal som. Svätý Peter je starý frfloš, jemu by liezli na nervy, a má aj iné starosti. Musí strážiť pri bráne, aby sa do neba nedostali nepovolaní. No a keby sa deckám zjavil Gabriel s tým svojím plameňomečom, tak by od strachu vypustili dušu a nik by sa o zázraku nedozvedel.

Niečo ti poviem, odvetil Ed, aj o tej zázračnej vode. Chodí mi do kurzu jedna ženská okolo päťdesiatky, čo ochrnula po autonehode. Horko ťažko prešla s barlami pár krokov po byte, tak sa s nejakou nábožnou výpravou vybrala do tých kúpeľov a čľapkala sa v zázračnej vode, ale nijaký zázrak sa nekonal. Ako s barlami išla, tak sa s barlami aj vrátila. No, a mal by si ju vidieť dnes, ani nie po ročnom cvičení! Má ešte takú prechádzkovú paličku, lebo trochu kríva, ale o chvíľu nebude potrebovať ani tú. A baba pritom nie je nijaké nevinné decko, ani sa jej nemusela zjaviť Panna Mária. Len poctivo, pravidelne cvičí jogu.

Možno sa jej v okamihu absolútneho osvietenia zjavil Budha, povedal som. Tak či onak, ako sa vraví v Biblii, jej viera ju uzdravila. Lenže u mňa by to dopadlo naopak, ja takú liečivú vieru nemám a keby som si ešte mesiac krížil nohy, začal by som chodiť o barlách.

Vysvitlo, že Budha sa nezjavuje. Budhu máme, tvrdil Ed, kdesi v sebe, každý z nás je taký budhonosič, a meditácia slúži práve na to, aby sme ho objavili a prebrali k životu. Zaujímavá teória, má však háčik, že ak je Budha čo len trochu podobný svojim sochám, do mňa by sa nezmestil.

Aby som povedal pravdu, ja netúžim, aby sa mi zjavil Budha či Panna Mária, na zázraky je už neskoro. Už počujem rásť trávu, ktorú čo nevidieť zakryje lavína. Obávam sa tej chvíle, prirodzene, veď lavínu som ešte nezažil, ale spájam si s ňou aj istú nádej. Dúfam, že mi vtedy – ako vravia ľudia, čo stáli na prahu smrti – prebehne v okamihu pred očami celý život, a v tej jeho zrýchlenej, zhustenej podobe, v tom stručnom sumári sa mi vyjaví, o čom vlastne bol a aký mal zmysel. Obrazne povedané, že prídem na to, aký účel mala moja duša.

To je jediné zjavenie, jediné absolútne osvietenie, po ktorom bažím, a je mi jedno, či pri ňom budem mať skrížené nohy, alebo budem celý, od hlavy až po päty vystretý.





5.m


Zúfalé nápady, všetky rad-radom. Uvažoval som napríklad, prečo mi to s harmonikou nevyšlo podľa predstavy, prečo na rozdiel od chirurgovho popiskovania – veď ani to nebolo nijaké koncertné číslo – z mojej hry nevystrkovala rožky radostná samopaš, prečo sa jeho tóny rozbehli po ordinácii ako deti cez prestávku vypustené na trávnik a moje zostávali drepieť v somárskej lavici, a prišiel som na to, v čom bol rozdiel: z neho hudba jednoducho vytryskla, a ja som ju zo seba žmýkal. Chcel som muziku zneužiť ako liečebnú procedúru, ale nie som až taký virtuózny klamár, aby to nezbadala. Liečenie treba radšej nechať na doktorov, je to ich remeslo a lepšie sa v ňom vyznajú. Eugénia sa aj tak liečiť nechce, je predsa sama pred sebou zdravá, chorí, retardovaní sme v jej očiach my. Ona je už o krok vpredu, už ju zasýpa lavína a bráni sa, ako môže, aby sme ju my neosvietení, my nič netušiaci nestiahli za sebou.

To je všetko, myslím si dnes, lebo čo iné si môžem myslieť? Ale koľko mi trvalo, kým som si to priznal! Ako veľmi som sa tomu vzpieral! Vezmime si napríklad Tatry, jeden z najzúfalejších nápadov. Neboli sme s Lienkou na svadobnej ceste, ženil som sa v uniforme ako vojak prezenčnej služby a dvojdňový opuštiak na to nestačil. Ako náhradu nám o dva roky Lienkini rodičia zaplatili víkendový pobyt v Grandhoteli v Starom Smokovci – začínajúci manželia si taký luxus nemohli dovoliť. Sám by som si Vysoké Tatry nevybral, nie som horolezec a príroda zatvorená v klietke národného parku mi pripadá krotká a vypĺznutá. Ale darovanému koňovi sa na zuby nemá pozerať, ani keď je štrbavý; s vďakou sme dar prijali a Tatry-Netatry, strávili sme spolu tri pekné zimné dni.

Teraz som si myslel... aj po mnohých neúspešných vyvolávaniach duchov som sa naivne domnieval, že náš prvý spoločný výlet, náš medový poltýždeň azda ešte drieme kdesi na dne jej pamäti a známe kulisy ho prebudia. S mojou a Božou pomocou. Aby som povedal pravdu, ani sám som si už veľa nepamätal, ale myslel som, že keď sa budeme modliť ruženec „pamätáš sa, ako...?“, spoločnými silami vyduríme spomienky z nory a Eugéniina zaseknutá pamäť sa znovu rozkrúti. Dúfal som... bohvie, v čo všetko som dúfal, veď nádej vraj umiera posledná – a, dodávam ja, rodí sa prvá, neraz aj tak predčasne, že ide skôr o potrat. Nebola zima, ale leto, a do Tatier necestovala Eugénia, ale Agrafia.

V tvári, tvárou ma Lienka opustila už dávno. Prázdnotu zakrývala dvoma či troma maskami. Najčastejšou bol matný, meravý úsmev, ktorým akoby mlčky, spoza kamenného múrika prijímala všetko, čo sa dialo – rozumiem, o čo ti ide, čítal som z neho, a dovoľ, aby som si o tom myslela svoje. Druhou bol výraz človeka, ktorý si nečakane popálil ústa horúcou kávou, lepšie ho opísať neviem; úľak trval krátko, vzápätí sa spamätala a prepudrovala ho úsmevom. A treťou maskou bol neprítomný, kamsi do vlastnej diaľky obrátený pohľad postavy, ktorá vystupuje na inom javisku a v celkom inej hre ako tí naokolo. Nosievala ju hlavne vtedy, keď si myslela, že sa na ňu nik nedíva, a možno to ani nebola maska, ale jednoducho pravdivá, pravá nová tvár.

Vyskytli sa už vopred varovné signály, ale ja som ich ignoroval. Keď som pred ňou spomenul výlet do Tatier, ticho sa usmievala – jasné, jasné, Tatry, viem – ale veci na cestu som jej balil ja a ona mi do kufríka pchala dlhé večerné šaty a lodičky. Trpezlivo som jej vysvetľoval, že v horách bude potrebovať vetrovku a baganče – s úsmevom mi prikyvovala a potom priniesla bielu blúzku s volánikmi, ktorú mala naposledy na sebe azda v tanečnej. Cestou vo vlaku dlho mlčala, len občas vrhla znepokojený pohľad na krajinu za oknom a napokon niekde okolo Považskej Bystrice sa ma nesmelo, potichu opýtala: Kam to ideme? Do Tatier predsa, na výlet, odvetil som, nevieš? Náhlivo prikývla, s ešte vždy trochu zľaknutým úsmevom. A keď sme vošli do vopred rezervovanej izby v hoteli Park, chvíľu stratene stála uprostred, potom urobila niekoľko opatrných krokov k posteli, potľapkala vankúš, zažala lampu na nočnom stolíku, nazrela do kúpeľne so sprchovacím kútom a obrátila sa ku mne s otázkou: Teraz budeme bývať tu? Ani nevyčkala na odpoveď, hneď pokračovala: A kde je kuchyňa?

Mohlo byť aj horšie. Prvé dva dni som si ešte mohol namýšľať, že je so mnou Eugénia. Bez odvrávania si obula baganče, obliekla vetrovku a vyšla so mnou na Hrebienok, tam mlčky počúvala, ako sa modlím ruženec, sám – pamätáš sa, ako sme sa spustili po sánkarskej dráhe? – a keď som sa na ňu s očakávaním pozrel, zakaždým iba prikývla. Zdalo sa mi, že na mňa hľadí s úctivým rešpektom ako na horského vodcu, na ktorého je v cudzom prostredí najlepšie sa spoľahnúť, lebo sa vyzná. Pokiaľ ide o spomienky, mojim načúvala so zdvorilým záujmom, akoby som sa zdôveroval so zážitkami z dovolenky v nejakej ďalekej, exotickej krajine, no z vlastných zásob nepridala ani slovko, lebo sa jej – čo iné som si mohol pomyslieť? – tie končiny nikdy nepošťastilo navštíviť.

Prvý zlom nastal, keď sme sa odviezli na Štrbské pleso. Prechádzali sme sa po úzkom chodníku okolo jazera, ona o krok za mnou, a hľadeli na tri či štyri člnky, ktoré z diaľky pripomínali kačky usadené na hladine. V tom najbližšom sa dala rozoznať rodinka s dvoma deťmi v oranžových záchranných vestách. Zastal som, obrátil sa k nej a ukázal hlavou na vodu.

Neuveriteľné, povedal som, že kedysi bolo pleso zamrznuté a prešli sme po ňom z jednej strany na druhú. Pamätáš sa ešte, ako si sa bála, že sa ľad pod nami preborí? Držala si sa ma z celej sily za ruku, akoby to v takom prípade dačo pomohlo.

Zasmial som sa, ona nie. Nedala na sebe nič znať, tvárila sa, že ma ani nepočula, a možno naozaj nie; až keď som sa otočil a opäť vykročil, začul som za chrbtom jej hlas.

Keď sme sa tu člnkovali s Alicou, povedala, tiež takto v lete... slnko pálilo... Vyzliekli sme sa do plaviek.

Hovorila pomaly a zamyslene, akoby sa zhovárala sama so sebou, ale dosť nahlas, aby slová doľahli ku mne. Zasa som zastal.

Ja som veslovala, Alica sedela oproti a ponorila ruku do vody, skúšala asi, aká je studená, a vtom jej hneď vedľa ruky vyskočila ryba. Vyhodila sa do vzduchu, ale vysoko, hádam aj pol metra.

Zrazu sa nahlas zasmiala. Dávno som ten zvuk od nej nepočul.

Tá sa ale zľakla, Alicka! Keď ju ošplechla voda, tak sa mykla, že sme sa skoro prevrátili, povedala a opäť sa zasmiala, ešte hlasnejšie. A čo jej tá ryba mohla, však ju chcela len pozdraviť. Prihovoriť sa jej, hlupani.

Pamätal som si jej smiech ináč, nie taký hrubý, z vyschnutého hrdla – ako keby sa so sekerou v rukách zasmial na začutom vtipe spotený drevorubač. Prekvapene som na ňu pozrel a zrazil som sa s uštipačným, víťazoslávnym pohľadom; pochopil som, že to sa na mňa díva Agrafia.

A čo jej povedala? opýtal som sa. Myslím, tá ryba Alici?

Chvíľu na mňa bez slova hľadela, akoby ma čítala a chcela ma dočítať až do konca, než odpovie.

Čo ty tu hľadáš? odvetila nakoniec a ja som nevedel, či to povedala ryba Alici, alebo Agrafia mne.

Usiloval som sa, úprimne a zo všetkých síl som chcel mať rád, čo z nej zostalo. Alebo čo z nej bude. Alebo čo by mohlo byť. Nepreberal som si, len sa mi nedarilo uhádnuť, s čím mám práve v danom okamihu do činenia. Lásku, ako si ju pod tým slovom zvyčajne predstavujeme, by som do veci nemiešal. Zbytočne by mýlila.





2.u


Duša! Ja Štefanovi trochu aj rozumiem, preto som mu s ľahkým srdcom sľúbil, že to slovo pred ním nebudem používať. Aby som povedal pravdu, mne na ňom tiež čosi prekáža. Pripadá mi vypočítavé, chce dojať. Skúste si povedať „duša“ a hneď cítite, že z toho výrazu vyžaruje akási farárska, nacvičená dobrotivosť. Nenadarmo sa v našej reči ujalo pevné spojenie „dobrá duša“, no o „zlej duši“ som hovoriť nepočul – je príznačné, že „zloduch“ musel siahnuť po pohanskom pojme duch. Jednoducho, dušu by ste už na prvý pohľad či počutie z ničoho mrzkého, ničoho hanebného nepodozrievali.

Štefan, ktorý je jazykovedec, by možno povedal, že veľkú zásluhu na tom dojme má ženský rod slova a svoju úlohu iste zohráva aj mäkké „š“ medzi dvoma samohláskami – to je dôvod, prečo duši podvedome pripisujeme dobrosrdečný, materinsky láskavý charakter. Iná vec by bola, keby sa v tom výraze vyskytovali bilabiálne konsonanty, explozívne hlásky „t“ či „p“, drsné zvukové zoskupenia ako „fr“, „chr“, „čmr“, „br“, „dž“, alebo vyslovene agresívne spojenie „gr“. Vtedy by sme o tom, čo pomenúva, mali azda realistickejšiu predstavu, ale vedecký termín by to podľa neho ani potom nebol.

Mne sa napriek spomínanej výhrade slovo duša vidí pre ten rozplývavý, nepolapiteľný obláčik najpriliehavejšie a nemienim sa ho zriecť – napokon, používajú ho v svojich spisoch aj mnohí významní psychiatri, ibaže oni vedia, že sa v nej skrýva rovnako dobré ako zlé, a čím je v nej viac svetla, tým temnejší vrhá tieň.

A možno majú pravdu zen budhisti, keď vravia, že celé to delenie na dobro a zlo je pomýlený dualizmus. Máme dve nohy, a zároveň je noha len jedna. Stačí trocha trpezlivosti a cviku.





5.n


Od tej chvíle, ako sa k nám pritmolila na Štrbskom plese, sa Alica už od nás nevzdialila. Držala sa v pozadí, ale stále nablízku, a hocikedy aj nepozvaná priskočila a strčila nos do rozhovoru. Ona to bola, čo si v tomto smokoveckom obchodíku so suvenírmi a modranskou keramikou kedysi kúpila na pamiatku bronzovú, alebo možno mosadznú medailu na stužke, s nápisom Vysoké Tatry a takým reliéfom plesnivca, vieš, toho kvetu, aj s Kriváňom v pozadí. Alica mala, čo my nemáme, červenú vetrovku, zelené poľovnícke pumpky a hrubé biele podkolienky, Agrafia sa jej smiala, že už jej chýba len brada, aby vyzerala ako člen Horskej služby. Alica, musel som uznať, tá vedela, ako sa vystrojiť na vysokohorskú turistiku, nijaké večerné šaty s lodičkami! Ešte aj pri obede si prisadla k stolu, a tak som sa dozvedel, že keď tu boli s Agrafiou, hrával hosťom v sále klavirista a Alica raz poznamenala, tak pekne to vtedy povedala, že ten klavír žblnká. To ma zaujalo, lebo som si spomenul, že pri našom niekdajšom výlete naozaj niekedy popoludní ku káve či čaju vybrnkával obľúbené slovenské tangá Dušana Pálku a operetné melódie Gejzu Dusíka starší pán v čiernom obleku s motýlikom. Lenže to nebolo v hoteli Park, ale v Grande, a pokiaľ sa pamätám, nijaké poznámky o žblnkajúcom klavíri pritom nezazneli – s mladistvou neznášanlivosťou sme nad tou hudobnou produkciou ohŕňali gamby.

Tvár klaviristu s pórovitým pijanským nosom a dlhými bielymi vlasmi som si aj po rokoch zrazu vedel živo vybaviť, zato o Alici som stále nemal najmenšiu predstavu. Ty ju nepoznáš, a bodka. Keď sa zasa raz medzi nás votrela, skúsil som na to ísť fígľom. Aha, už viem, povedal som, to je tá štíhla blondínka, čo tancovala v Lúčnici, čo? Ale neuspel som. Že blondínka! zvolala Agrafia a chvíľku ešte s úsmevom krútila nad mojím hlbokým omylom hlavou. To bolo všetko.

V posledný deň som naplánoval výlet na Skalnaté pleso. Kedysi, keď sme boli mladí, vyšli sme nahor pešo po kamenistej prti popod lanovku, dožičili si výdatný obed v budove stanice a kochali sa pritom výhľadom; teraz sme sa už len vyviezli, vypili coca colu, lebo mĺkva Eugénia pri zmienke o jedle vystrúhala odmietavú grimasu, a potom sme chvíľu čakali vonku na kabínku, ktorá nebude plne obsadená už z Lomnického štítu. Ruženca som sa medzitým celkom vzdal, ale bol jasný deň, hory aj zblízka vyzerali majestátne, akoby sa odohrávali v inom, vlastnom čase, vo večnosti, po oblohe len tak naľahko, v bielizni pobehovali mráčiky, pokúsil som sa teda upriamiť jej pozornosť aspoň na krásu prítomného okamihu. Bez slova a zdalo sa mi, že aj bez záujmu hľadela na končiare, kam som ukazoval rukou, až sa napokon pristavila pri bielom fľaku v úžľabine pod Lomnickým sedlom: A to je čo tam?

To je len taký letný sneh, odvetil som, čo sa zachoval na mieste, kam nedopadá slnko.

Presne! zvolala radostne a už podľa hlasu som vedel, že je Agrafia. To isté povedala Alica, keď sme tu vtedy boli, že letmý sneh. Vieš, že tam sedí len na pol zadku a čo nevidieť zletí nadol. Namojdušu, doslova tak. Letmý sneh! To je ono!

Toľko o Vysokých Tatrách. Nemám ich rád.





1.r


Takto som znenazdajky prišiel o kus svojej minulosti. Ťažko ten pocit vyjadriť – akoby ste sa chceli oprieť o stenu, a nijaká tam zrazu nebola. Keby bola Lienka fyzicky zomrela, mohol by som slobodne spomínať, lebo mŕtvi sa nebránia, ochotne ožijú a znova zahrajú svoju úlohu, lenže ona tu stále bola, očividne a hmatateľne, tá istá známa osoba, ak už nie bytosť, a priamo pred mojimi očami sa vysťahovala zo zážitku, neľútostne a kompletne, akoby doň nikdy ani nevkročila. Odvolala, zrušila svoju účasť, a vrkoč sa z jedného prameňa vlasov nijako upliesť nedá, nato treba aspoň dva. Z ničoho nič som stál v jednej rozľahlej sále života osamelý a stratený. Okradnutý.

O mňa tu, pravdaže, nešlo, ale predsa. Darmo si hovoríte, že sa nemožno hnevať na zamdletého, ak nezaberá na oživovanie, predsa vám blysne hlavou, či úmyselne netají dych a nesmeje sa v duchu na vašej námahe. Bol som zmätený. Alica! Odkiaľ sa tu vzala? Bol som to ja, len s iným menom a pohlavím? Potrebovala si ma takto prevteliť, aby som jej bol znesiteľný? Aby som povedal pravdu, v Alici som sa nespoznával a ani jej príhody mi nič nehovorili, nepasoval som do nich. Hľadá azda Agrafia posilu a vyrobila si v podobe Alice proti mne spojenca? Dokazuje mi takto, že hoci je fyzicky na mňa odkázaná, duševne sa bezo mňa zaobíde? Alebo si zvolila Alicu ako pseudonym? Nevedel som.

Alebo, pomyslel som si napokon, že by ma múdra, predvídavá Eugénia chcela zbaviť ťažkého ruksaku – celého toho balastu ľudských názorov, predstáv a vlastností, ktorý so sebou vláčime – aby ma nestiahol do hlbín snehového záveja? Aby som lavíne čelil čistý a prázdny ako myseľ zenového budhistu?

Vďaka, no o to sa predsa už stará Čimborazka. Práve preto prišiel na svet.





4.j


Štefan vedel o Lienkiných ťažkostiach, hoci netušil, že sa z nej stala Agrafia, a Eugéniu by so svojím logickým myslením rovno zavrhol – považovať blázna za génia môžu podľa neho iba ak primitívni Menominiovia. Povedal by asi, že počujem rásť trávu na Lienkinom hrobe. No ako renomovaný vedec – niežeby niekto čítal jeho knihu o bilabiálnych konsonantoch, na uznanie stačilo, že vyšla v Amerike – mal veľa známych medzi odborníkmi z rozličných oblastí, a práve on navrhol a zariadil návštevu u neurológa. Komu inému by som sa teda mal zdôveriť s problémom zvaným Alica?

Podľa mňa je to jasné, povedal Štefan, dievča takto skryte volá o pomoc. Vysiela ti tou Alicou signál S.O.S. ako telegrafista na Titaniku. Save our souls čiže spaste naše duše.

Upozorňujem, že to slovo si použil ty, povedal som, nie ja.

Len som preložil, čo tá skratka znamená v angličtine, odvetil Štefan. Nehraj sa na slovíčka.

Zaujímavé, že keď sa loď potápa, ľudia sa domáhajú spasenia duší, hoci im celkom zjavne ide o to, aby si zachránili telá, povedal som. Myslia si asi, že nad dušami sa Boh skôr zľutuje, a telá sa už zvezú popri nich.

Nehraj sa na slovíčka, zopakoval Štefan, nie je na to vhodný čas. Radšej rozmýšľaj, čo môžeš urobiť na jej záchranu.

Veď ja sa usilujem, povedal som. Môžem za to, že sa mi nedarí? Telo najlepšie dokážu zachraňovať lekári, ale v tomto prípade si ani oni veľmi nevedia rady. Organický proces v mozgu je zrejme ako lavína, keď sa raz rozbehne, nedá sa zastaviť. No a duša, v tom mali jasno už tí tvoji anglickí námorníci, duša sa nezachraňuje, tú možno iba spasiť. Lenže hrať sa na spasiteľa si ja netrúfam. K spasiteľovi sa môžem nanajvýš modliť.

Redeemer, keby ťa to zaujímalo, povedal Štefan. Tak nazývajú spasiteľa Ježiša Angličania. Menominiovia, pokiaľ viem, nijakú podobnú postavu ani pojem nemajú.

Podľa toho aj dopadli, povedal som.





5.o


Zakrátko tu už bola iba Eugénia vo svojom nedostupnom svete. Keď niekedy nazrela do toho nášho, bývalého, akoby sa chcela presvedčiť, či sa medzičasom nezmenil a ona o niečo neprichádza, končilo sa to zvyčajne nejakou kalamitou a Eugénia vzápätí zľaknuto cúvla späť, do bezpečia. Nebolo návratu.

Raz sa pustila do umývania riadu, odišla z kuchyne a voda, ktorú zabudla zastaviť, pretiekla z upchaného drezu a vytopila susedov. Márne u nás zvonili, do Eugéniinho sveta cenganie nedoľahlo, alebo sa možno rozhodla nikoho cudzieho doň nevpustiť. Museli počkať, kým som sa nevrátil z nákupu. Inokedy zabudla kastrólik s vodou na kávu na plynovom horáku, až kým nezačal čadiť a dym neprenikol do obývačky, kde som si listoval v brožúrke so slovenskými miestnymi názvami; ona si v zamyslení nič nevšimla. Alebo čistila fľak na pohovke riedidlom na farbu, ktoré rozleptalo poťah. Naliala za mojím chrbtom do fazuľovej polievky, ktorú som varil, omylom benzín namiesto octu; výbuch jej oškvŕkol obočie i mihalnice a od plameňa sa chytila záclona. Bolo nebezpečné nechať ju čo len na okamih samu, keď som netušil, kedy a s akým úmyslom vykročí zo svojej apatie.

Taký život je náročný a nedá sa vydržať dlho, márne sa pokúšate napätie opiť rožkom alkoholu. Rozhodujúca chvíľa nastala v jedno jesenné ráno. Eugénia spávala na rozťahovacej pohovke v obývačke, lebo tam bol televízor – neviem, či vôbec sledovala, čo sa odohráva na obrazovke, asi nie, lebo nikdy neprepínala stanice, ale jeho blikavá žiara a hučanie ju zrejme upokojovali. Občas ma cez poodchýlené dvere prekvapil jej nezrozumiteľný výkrik a keď som nazrel dnu, zistil som, že s radostným úsmevom napodobňuje charakteristický zvuk nejakého zvieraťa z obrazovky: opakovala kohútie zakikiríkanie, povedzme, prasací kvikot, alebo si zamečala s ovečkou. Zdalo sa, že si so zvieratami rozumie, ich hlas ju dokázal privolať zo zasnenia. Ľudský už sotva, myslím. Môj určite nie.

Eugénia spala halabala, krížom-krážom, bez ohľadu na hodiny a pravidelný cyklus dňa a noci; možno, že v lavíne vládne večné šero, a tak sa tam čas ani nedá rozoznať. Musel som byť za nedovretými dverami neustále v strehu. Spánok ma prepadal v krátkych záchvatoch, občas i postojačky v kuchyni, no v to ráno ma únava skosila na posteľ do hlbokých mrákot a prebral som sa, až keď mnou zatriasla pani Frátriková z vedľajšieho vchodu.

Máte otvorené, povedala, tak som vošla. Keby ste hľadali manželku, je teraz u nás, môžete si po ňu prísť.

Vysvitlo, že Eugénia sa zobudila a keď na mňa v byte nenaďabila – do spálne zrejme nenazrela, alebo ma schúleného pod prikrývkou nezbadala – splašila sa a vybehla len tak v nočnej košeli a papučiach na upršanú ulicu. Suseda ju stretla na chodníku, preľaknutú a zmätenú. Nikoho niet, odvetila iba na otázky pani Frátrikovej, doma. Vôbec. Nikde nikoho, a rozplakala sa.

Keď som po ňu prišiel, vstala v predsieni zo stoličky a bez slova mi vyšla v ústrety, ale v pohľade som jej popri úzkosti zazrel aj čosi ako úľavu. Poznanie, možno. Chytil som ju za ruku, a vtedy sa usmiala.

Menšie nedorozumenie, povedal som Frátrikovcom vo dverách. Zobudila sa a ešte celá rozospatá si myslela, že som odišiel, tak ma vyšla hľadať. Vďaka, že ste sa jej ujali, ste veľmi láskaví.

Uvažoval som neskôr o tom pohľade, ktorým ma privítala, že koho vo mne spoznala. Za koho ma považuje. Manžel, to bola kategória z celkom inej sféry, slovo na vyplnenie kolónky v dotazníku – ani ja som napokon o nej nerozmýšľal ako o manželke, úradné tituly a spoločenské konvencie dávno prestali hrať úlohu. Sú len dvaja ľudia, ktorí sa vezú spolu vo výťahu, takom tesnom, že cítia navzájom svoj dych, a cesta trvá dlho. Súdiac podľa výrazu v očiach, bol som niekto blízky, aspoň podmienečne, ako núdzové riešenie: keď tu nebol ten, koho mala rada, mala rada toho, kto tu bol. Možno vo mne videla akéhosi styčného dôstojníka, spojku so svetom, z ktorého vystúpila. Alebo tlmočníka? Neviem. Potešila sa mi, mala ma teda možno naozaj rada, hoci asi nie až tak ako zvieratká z televízora. Tie ju vedeli rozveseliť, a ja nie. Keď som si spomenul na jej pohľad, ten celkom prvý zo stoličky vo Frátrikovie predsieni, plný úzkosti takmer až zvieracej, akoby už ani nebola bytosť, iba tvor... ja som ju, ako sa ukázalo, dokázal len vydesiť.

Zlyhal som, lebo som dovolil, aby sa to stalo, a čo na tom, že len nechcene a vlastne omylom. Bol to pocit podobný žalúdočným kŕčom, neznesiteľný, a ani pri najlepšej vôli som nemohol zaručiť, že sa nebude opakovať. Zaprisahal som sa, že to nechcem, nesmiem už nikdy dopustiť.

O týždeň so Štefanovým prispením prijali Eugéniu do nemocnice.





4.k


Mississauga. Cheektowaga. Madawaska. Kalamazoo. To zostalo. Waukegan. Kankakee. Skameneliny. Petawawa. Maniwaki.

Gidra. Tuhrina. Bruty. Lutiha. Chlm. Ptrukša. To zostalo. Zostal Ohek, Jovsa, Koromľa, Zbudza.

Zostal som ja, sám v prázdnom byte, sám prázdny a s hŕbou prázdneho času. S bytom, keď sme si boli takí podobní, sme ľahko našli formu spolužitia. Neboli sme na seba zvedaví, nepotrebovali sme si ani nič hovoriť, byt vedel vyčítať aj nemo a ja som ho zasa vedel nemo ignorovať. Ale s tým nečakaným bohatstvom, celými dvadsiatimi štyrmi hodinami za deň, som si nevedel rady.

Prvých štyridsaťosem som viac-menej prespal a potom, keď na mňa čas vyceril prázdne ružové ďasná, som vybehol z bytu. Do prázdna. Tam som stretol Eda s jeho Budhom v prášku, na rýchle použitie, a v prvej chvíli aj pomohol. Budha je zavalitý, vyplní veľa prázdna, ale najviac sa ho aj tak dalo zapchať Štefanom. Pri ňom si nebolo treba zapletať nohy ani vymetať hlavu a v atlase ženských zadkov, čo mi daroval, som si mohol listovať dlhé hodiny, znova a znova. Keby som náhodou dostal chuť obdivovať objektívom prišpendlené mŕtve motýle. No hlavne sa so Štefanom bolo o čom rozprávať, v tom sa naňho dalo spoľahnúť. Stačilo nadhodiť tému, hneď sa na ňu vrhol ako gréckorímsky zápasník a nasadil jej dvojitého nelsona elementárnej logiky a vedeckého hľadiska. Človek odchádzal z takého rozhovoru ako z vyučovacej hodiny, ohúrený množstvom zbytočných nových poznatkov.

Pred časom uverejnil Štefan v jazykovednom časopise Akadémie vied stručný prehľad základných téz svojho výskumného projektu, vraj aby tak zvýšil šance na udelenie grantu. Neviem, či sa mu to podarilo, lebo hneď v nasledujúcom čísle časopisu vyšiel polemický príspevok profesora Ondrašku, v ktorom napadol niektoré jeho východiská. Podľa neho práve tie najexpresívnejšie zoskupenia hlások – dz, dž, fr, brm, pt, alebo gr – prenikli do staroslovienčiny či už z jazyka kmeňov, ktoré pôvodne osídľovali územie Slovenska, alebo kmeňov, s ktorými Slovania po svojom príchode udržiavali obchodné, kultúrne, prípadne aj vojnové styky. Napriek strohému vedeckému jazyku sa dalo vycítiť, že profesor hľadí na tie kukučie vajíčka ako na cudzokrajné choroby, ktorými španielski dobyvatelia nakazili nevinných, zdravých Indiánov.

Ja som, pravdaže, laik, ale základná myšlienka ma zaujala. Keď mohli bieli privandrovalci zo Starého sveta prevziať pôvodné indiánske názvy, prečo by to isté neurobili aj Slovania? Podľa najpravdepodobnejšej hypotézy majú predsa názvy riek Hron a Váh germánsko-kvádsky pôvod, a nejaké skameneliny tu iste zostali aj po Keltoch a Dákoch.

Oľdza, napríklad, povedal som Štefanovi. Sirk. Gortva. To tu zostalo. To trvá. Bruty, Chropov, Zbudza. Pozostatky po Keltoch, Markomanoch a Kvádoch, než ich všetkých pohltila lavína, nie? Prezri si zoznam miestnych názvov na Slovensku, ak neveríš, ten je plný takých skamenelín.

Z hľadiska môjho výskumu je to irelevantné, odvetil Štefan. Nezaoberám sa miestnymi názvami, ale plnovýznamovými slovami slovenského jazyka, a to predovšetkým ich fonetickou, zvukovou stránkou. Ak chceš, výrazovým bohatstvom slovenčiny, alebo vyspelým citom slovenského etnika pre zvukomaľbu, ak mám byť celkom presný. Pôvod hlások a slov ma nezaujíma, tým nech sa zaoberajú etymológovia. Vážený kolega Ondraško má krivú mušku, strieľa za roh, ale keby mi to stálo za to, tak mu odpoviem, že také preberanie hláskových zoskupení na názornejšie vyjadrenie morálneho a citového postoja svedčí iba o tvorivom prístupe Slovákov k jazyku. Nech sa nemýli, ja dobre viem, odkiaľ vietor fúka, milý pán profesor sa tu v lingvistickej verzii pokúša znovu predať starú rozprávku o holubičej povahe nášho národa. Akože tie expresívnejšie prvky nanútili mäkkému, ľubozvučnému slovenskému jazyku cudzinci, najmä starí Germáni a potom nemeckí kolonisti, ktorých sem napozývali uhorskí králi.

Napríklad taký Baumgartner z Banskej Bystrice, povedal som. Ale nebolo by pekné, keby aj po Slovákoch zostala podobná pamiatka? Myslím neklamne, rýdzo slovenské skameneliny, ktoré by neskôr, keď nás zavalí lavína, niekto vyhrabal spod snehu. Drienčie, povedzme, alebo Bôrka. Hlivištia. Čertižné. Imeľ. Bachureň. Drábsko. Ale úplne najkrajšie je podľa mňa Braväcovo, s tým ä uprostred. To je priam esencia slovenskosti, nik by si nás ani v kope snehu nemohol pomýliť. Čo ty na to?

Pomaly si začínam želať, aby tá lavína naozaj padla, povedal Štefan, a zapchala ti konečne hubu.

Padne, padne, neboj sa, odvetil som. Možno už aj padá, vieš, taká tichá, plazivá, a keď sa raz lavína dá do pohybu, nemožno ju zastaviť, to je známe. Ale žiadny strach, ľudstvo prežije, len asi vznikne nový druh snežných ľudí, ktorí sa naučia hrabať v snehu, aby sa vedeli vydriapať spod lavíny, alebo si v nej aspoň vykutrať pohodlnú dieru na dýchanie. Bude to podľa mňa podobný zlom vo vývine človeka, ako keď opica zliezla zo stromu a postavila sa na dve nohy. Tí predvídavejší, čo sa nechcú dať zaskočiť, sa už cvičia v hrabaní, nevšimol si si? Problém je len, že v lavíne ťažko rozoznať, kde je hore a kde dole, a tak hrozí, že sa mnohí budú omylom prehrabávať čoraz hlbšie.

Lenže Štefan nemá zmysel pre humor a vtipkovanie o lavíne ho očividne otravovalo. Poklopkával prstami po stole, až kým som nedorečnil, a potom povedal, akoby moje posledné slová vôbec nepočul:

Musím ťa sklamať, ä nie je vôbec také jedinečné, ako sa domnievaš, majú ho napríklad aj Nemci alebo Fíni, a o Slovincoch už ani nehovorím, tí vyslovujú hlásku e na päť spôsobov. Lenže pokiaľ ide o samotnú slovenčinu, na tvojom mieste by som sa na ä veľmi nespoliehal, to je hláska odsúdená na zánik. Dnes ju už vyslovujú iba v dvoch či troch dedinách, a postupom času, keď bude zbytočné, sa iste zruší aj písmeno, ktoré ju označuje. Spod tej tvojej lavíny už nebude čo vyhrabať.

Jasné, on musí mať vždy posledné slovo.





2.v


Vyprevadiť na perón, to sa ľahko povie, ale ako uhádnuť, kedy odchádza jej vlak? Mohol som sa opýtať nejakého železničného zriadenca, ktorý ovláda cestovný poriadok, neurológa alebo psychiatra, ale ani ten by mi nevedel povedať, na ktorý sa Eugénia rozhodne nastúpiť – či pôjde rýchlikom, alebo sa uspokojí s osobným vlakom. Kedy si zbalí do kufríka svoje večerné šaty, blúzku s volánikmi z tanečnej i lodičky a vyberie sa sama, pešo na stanicu...

Ani som nechcel, ale v tom prázdnom čase sa mi hlavou hocikedy s dupotom ako črieda divých koní prehnali slová na rozlúčku. Splašene. Bez ohľadu na mňa, vravel som jej v duchu, na to osobné medzi nami... objektívne, z odstupu... vidím ťa teraz, až teraz práve, konečne... znamenáš pre mňa... si celá, úplná bytosť... ešte vždy, stále...

Takto nejako. Jachtavo. Stisol som slovo medzi zubami a hneď som ten falošný peniaz vypľul. Si cenná, vravel som jej, nie pre mňa, kvôli mne, ani preto, že si žena... ale sama osebe, ako človek, nositeľ jedinečnej duše...

Takéto hlúposti. Ja viem, vravel som, Alica nebola proti mne, nepriateľka, len si si ju v tiesni zavolala na pomoc, na záchranu... aby si si v našom neznesiteľnom svete zachovala dôstojnosť. Odpusť, že som nechápal a tlačil ti ako mačaťu nasilu ňufák do misky s minulosťou, akoby práve tá naša spoločná bola dôležitá... akoby si mimo nej, nezávisle ani nejestvovala...

Spomenul som si, ako raz len tak medzi rečou utrúsila, že som jej nikdy nepovedal „milujem ťa“. Ale veď ani ona neoplývala vyznaniami, to sme mali spoločné. Preto mi bola blízka. O láske – skúšal som jej vysvetliť v tom ruchu na peróne, v hučaní elektrickej lokomotívy a buchote zatváraných dverí – o tej krikľavo červenej láske medzi dvoma radšej nebudem hovoriť. Môže byť, stáva sa, ale o ňu nejde. Tá by tu len zacláňala. Mám ťa rád, lebo sme obaja iba na chvíľu, a som ti vďačný, že si dovolila, aby som zobďaleč sledoval, ako kráčaš. Prepáč, ak nie vždy pozorne, ak som sa nechal kadečím rozptyľovať...

Nešlo to. Komu by sa, už vychystanému na cestu, chcelo na peróne počúvať také reči, akoby ani nie z mojich úst? Kto by mal trpezlivosť na to habkanie? Ale aj keby sa mi bolo podarilo nájsť správne slová, bolo už neskoro, už sedela v kupé – pri okne, dovidel som na ňu, ale počuť ma už nemohla. Výpravca zahvízdal a vlak sa dal pohybu. Mohol som iba zamávať a chvíľu ešte hľadieť za posledným vozňom so sladko štipľavou, zvieravou bolesťou, ktorou sa vyznačuje perónová láska. Tá nevýslovná.

Je to tak: láska je preto také obľúbené slovo, že si každý pod ním môže predstaviť, čo mu napadne.





5.p


Dovidel som na ňu, možno, ale do nej som nedovidel.

Keď som ju prvýkrát prišiel navštíviť a zbadala ma vo dverách, chvíľku sa na mňa bez slova pozerala a potom zrazu vyhŕkla: Ideme domov? Vzápätí vytiahla zásuvku na nočnom stolíku a začala sa v nej horúčkovito prehrabávať. Vybrala kefu na vlasy, náramkové hodinky, cukríky tic-tac, rolku toaletného papiera...

Opäť som zlyhal, domov sme nešli. V prvom okamihu ma azda brala ako vyslanca, posla bytu, za ktorým sa jej cnelo, ale keď sa ukázalo, že ním nie som, stratila o mňa záujem. Sadla si v župane na peľasť postele a začala vracať veci späť do zásuvky, len tak bez ladu a skladu; stolík bol kovový a zásuvka pri každom predmete plechovo zadrnčala. Keď vzala do ruky škatuľku s bielymi cukríkmi, bezmyšlienkovite jeden vytriasla a vložila si ho do úst. Líca sa jej pri cmúľaní starecky prepadávali, akoby si zabudla vložiť zubnú protézu. Psychiater doktor Gebauer mi vysvetlil, že k primárnej chorobe sa pridružila depresia a ťažko určiť, aký je ich vzájomný podiel na súčasnom stave. No depresia sa dá medikamentózne liečiť, alebo aspoň potlačiť. To je teraz ich prvoradý cieľ, a ak by som aj ja vedel niečím k nemu prispieť...

Tak sa zrodil ďalší zúfalý nápad. Keď máte veľa prázdneho času, chytíte sa hocijakého nezmyslu, len aby ste sa tej záťaže striasli. Zdalo sa mi, že ak so sebou na návštevu privediem Katinku Downovú, tá blízka bytosť pripomenie Eugénii šťastné časy a priláka ju späť do nášho sveta. Chcel som Katinku jednoducho použiť ako vábničku. Ja sám, to bolo zjavné, som takú silu nemal. Nepriťahoval som už.

Vybral som sa teda raz doobeda na trolejbus. Cesta bola dlhá, mal som kedy rozmýšľať, ale to neznamená, že som uvažoval rozumne. Neviem, čo som si predstavoval – že ústav bez váhania zverí žiačku alebo chovankyňu do rúk cudziemu človeku, ktorý ani nepozná jej skutočné priezvisko? Veru áno. Veril som, že kolegyne si budú Lienku pamätať a ochotne mi vyjdú v ústrety, že na ňu po toľkom čase bude s detskou vrúcnosťou spomínať aj Katinka Downová a pôjde ju so mnou, jej manželom, na ktorého tiež azda ešte nezabudla, rada navštíviť. Veď som mohol byť jej otcom, nie? Alebo aspoň pestúnom.

V duchu som ju, tú niekdajšiu, videl pred sebou, akoby nijaké prepadlisko, nijaká jama rokov ani nejestvovala. Pamätáš sa, ako si ľutovala krtka, že mu je v kožuchu horúco? prihovorím sa jej, a takto, vo veselom rozhovore, dorazíme spolu do nemocnice. Keď ju Eugénia uvidí, spľasne rukami, odkiaľsi znútra, z brucha jej vyskočí Lienka a vzápätí sa už budú s Katinkou stískať v objatí, možno si spolu od radosti aj poplačú – Lienka síce nemávala slzy na krajíčku, ale detský plač je nákazlivý. Absurdné? Pravdaže, ale stáva sa všeličo, a ja som bol chvíľami rovnako vedľa ako Eugénia.

Záležitosť sa vybavila veľmi rýchlo, hneď na chodbe. Keď som Lienkinej bývalej kolegyni, ktorá mi prišla otvoriť, napokon vysvetlil, akú Katku hľadám, pokrútila hlavou.

Tá už nie je s nami, povedala.

Aha, odvetil som. A neviete, kde by som ju našiel?

Vrhla na mňa čudný pohľad. Takým ma niekedy počastovala Agrafia.

Na druhom svete, povedala, iba ak. Tento už opustila. Decká s Downovým syndrómom nemávajú dlhý život, väčšinou umierajú dávno pred tridsiatkou.

Odprevadila ma ku dverám a než zamkla, ešte za mnou zavolala: Pozdravte odo mňa Magdiku! Od Žely, určite si ma bude pamätať.

To určite, pomyslel som si. Vlastné meno si už nepamätá, ale na Želu by predsa nemohla zabudnúť.

Neviem, čo som si predstavoval. Toto nie. Cestou domov, s už vytriezvenou mysľou, som sa utešoval, že takto je to hádam aj lepšie. Že ktovie, či by Katinka skôr ako šťastné spomienky nevyvolala v Eugénii zármutok nad stroskotaným snom, nad tým, že musela dieťa vymeniť za psa. Nie, do Eugénie som nedovidel, a vzápätí som si uvedomil, že som vlastne nikdy nedovidel ani do Lienky; zazrel som len to, čo sa mi rozhodla ukázať. Keď som tak o tom uvažoval, posielali sme si navzájom zo svojho vnútra dovolenkové pohľadnice – západy slnka, morský príboj na plážach, gotické katedrály, zrúcaniny starých hradov... A ako to už pri takých pohľadniciach býva, farby na nich boli krajšie, žiarivejšie ako v skutočnosti, akoby ju chceli ukázať v nadživotnej veľkosti.

Keď som sa o tom chcel porozprávať so Štefanom, po prvých slovách ma zahriakol.

Toto nemienim počúvať, povedal, tieto tvoje slovné exhibície. Namiesto aby si ťahal dievča z kaše, berieš jej chorobu ako záhradku, na ktorej si môžeš pestovať duševný život.

Stará vec, Štefan nemá také odťažité, nevedecké úvahy v obľube, podľa neho sú to fantazmagórie. Ale všimol som si, že od istého času aj on o nej hovorí ako o dievčati. Nemyslím, že si napochytre nevie vybrať medzi Magdalénou, Lienkou, Agrafiou či Eugéniou, veď tie druhé dve mená ani nepozná; odkukal to jednoducho odo mňa. Zdalo sa mu asi, že okolo chorého treba chodiť po špičkách, alebo sa možno nechcel dotknúť mňa ako najbližšieho príbuzného, a dievča bolo pre neho ľahké východisko z rozpakov.

Pre mňa ona navždy zostane dievčaťom, lebo keď raz chalan s dievčaťom starnú spolu, nemôžu jeden druhému nikdy zostarnúť.





1.s, 2.w, 3.h, 4.l, 5.r


Nepatrí sa počúvať cudzie rozhovory, ale mládenec vravel tak nahlas, že sa tomu v trolejbuse nedalo ubrániť.

Počúvaj, Pupúšik, musíš mi veriť, ozývalo sa v stíchnutom vozidle, to sú len reči, ja som ti bol verný, veríš mi? Počúvaš, čo ti hovorím? Bol som ti verný, zlatko, lebo ťa milujem, prisámbohu, neveríš? A dúfam, že aj ty mi budeš verná. Čo? Pupúšik, ja ti verím, musíš aj ty veriť mne.

Pokúšal som sa zistiť, s kým sa to rozpráva: pred ním, obrátená chrbtom, sedela staršia žena v šatke, za ním chlap s okuliarmi a obväzom na zápästí, no mládenec aj tak stále hľadel kamsi nadol, do vlastného lona. Potom som zbadal ľavú ruku opretú o okenné sklo. Rozprával sa s telefónom. Nehovorím, že rovno lavína, no v jeho kriku sa dalo zreteľne začuť, ako sa dolu svahom s tichým šuchotom sunie letmý sneh.

Vedel si, že jež má okrem čuchu aj mimoriadne vyvinutý sluch? opýtal som sa Štefana. Vraj aj z desiatich metrov počuje húsenicu žuť listy.

Je to možné, odvetil Štefan nezáväzne.

Ty si vedec, povedal som, možno mi budeš vedieť prezradiť, ako na to prišli. Ježa sa predsa opýtať nemohli.

Jednoduchá vec, povedal. Zistili to experimentálne. Predpokladám, že jež sa živí húsenicami, ináč by to nefungovalo. Potom teda vezmeš listy a húsenicu a postupne ich posúvaš – meter od ježa, dva metre, a tak ďalej, až kým jež húsenicu nenechá v pokoji žuť. Stará osvedčená metóda pokusu a omylu.

Raz sme mali doma ježka, povedal som, ešte keď som bol decko. Mama ho priniesla z cintorína. Celý deň drichmal v kuchyni za sporákom, len v noci stade vyliezol a dupotal po byte. Keby mi to vtedy bolo napadlo a zohnal by som húsenice a listy, mohol som ten experiment urobiť aj sám.

Nenapadlo ti to, lebo ti chýba vedecký prístup k svetu, povedal Štefan, to je hlavná chyba. Nemáš vedecké myslenie.

Kašľať na ježkov sluch, povedal som. Mňa by dnes skôr zaujímalo, či mám ježa považovať za tvora, alebo za bytosť.

Nehovorím?! zvolal Štefan.

Od susedného stola sa na neho obzreli starší manželia, radšej som teda debatu ďalej nerozvíjal. V skutočnosti som mal vo veci jasno. Podľa mňa je jež bytosť. Pamätám sa, že pri jedení nahlas mliaskal, celkom ako ľudia.

„Nepičuj,“ povedala žena zarastenému chlapovi, ktorý stál pred ňou a v ruke držal plastovú fľašu, v akej sa predávajú minerálky. Na sebe mal modrú šuštiakovú bundu a fľakaté maskáčové nohavice; na človeka, ktorý míňa peniaze na minerálky, by som ho netipoval.

„Ber všetkými desiatimi.“ Chlap sa zasmial a napil sa z fľaše. „Mať zazobaného frajera, také šťastie ťa už nemusí stretnúť.“

„Nepičuj,“ povedala žena znova. Vedľa nej na lavičke sedel ďalší bezdomovec v hrubom, voľakedy parádnom vlnenom zimníku. Mal pochlpené tmavé vlasy, také husté, až sa zdalo, že má na hlave kožušinovú čiapku; prehŕňal sa v nich prstami a keď vybral voš, na kolene ju nechtom rozpučil.

Žena vstala. „Poďme hen,“ ukázala hlavou na susednú lavičku, „tam sa môžeme povyprávať v kľude. Bez ožranských rečí.“ Zblízka mala hrboľatú, z dreva vystrúhanú tvár, akoby namorenú impregnačným náterom proti vplyvom počasia. Pripomínala hlavu z indiánskeho totemu.

Shakespeare vraj v svojich hrách použil dvadsaťdvatisíc slov, povedal som Štefanovi. Alebo možno tridsaťtisíc, už sa nepamätám. Zrátal to nejaký anglický jazykovedec. Presný údaj, koľko slov má slovenčina, bohužiaľ nepoznám.

V starom Slovníku slovenského jazyka, ktorý vyšiel ešte v päťdesiatych rokoch, ich bolo vyše stotisíc, povedal Štefan. A to tam mnohé slová, ktoré sme teraz zozbierali, iste ani neboli.

Panebože, povedal som. Stotisíc! Neuveriteľné. Čo si s tou hromadou počneme? Načo nám bude? Podľa mňa dnešný priemerný Slovák nevyužije viac ako tisíc slov, to mu bohato stačí.

Nepreháňaj, povedal Štefan. Keď si len vezmeš, koľko je u nás vysokoškolsky vzdelaných ľudí, ktorí používajú odbornú terminológiu, to máš hneď...

Ja hovorím o slovenčine, nie o slovách prevzatých z cudzích jazykov, povedal som. Keby sme tak skúmali, čo priemerný Slovák narozpráva za jeden deň, rozumieš, všetky jeho výpovede, boli by sme asi prekvapení. Podľa mňa by sme zistili, že mnohí sa zaobídu aj s päťsto základnými výrazmi.

Nepreháňaj, zopakoval Štefan.

Priznaj sa, kedy si naposledy na vlastné uši počul niekoho použiť slovo bľosa? povedal som. Alebo čmrlákať sa? Ale úprimne!

Čo ja viem, odvetil. Nespomínam si. Na tom nezáleží, ak som nepočul ja, určite ich od niekoho počula Irenka.

Musela sa za nimi trepať kade-tade po lazoch a salašoch, povedal som, a načo. Tisíc slov, s tým Slovák pokojne vystačí. A vieš, prečo nikdy nesiahne po tých zvyšných deväťdesiatich deviatich tisíckach? Lebo nemá také myšlienky, na ktoré by ich potreboval. To je tá skutočná tragédia. Na tú sú všetci jazykovedci krátki.

Tak o čo vám to vlastne ide? opýtala sa žena. Čo by ste odo mňa chceli?

Nesadla si, zostali sme obaja stáť pred lavičkou.

Nič, povedal som. Ako som vravel, mám pre vás takú ponuku, či by ste sa nechceli zasa raz vyspať pod strechou, pre zmenu. V teple, u mňa v byte. Keby ste mali chuť, mohli by ste sa tam aj vykúpať, umyť si vlasy, niečo oprať a tak...

Žena si ma otvorene, nehanblivo omaciavala očami.

Ja nie som taká, ak si náhodou myslíte, povedala napokon.

Ani ja nie som taký, povedal som. Myslel som len, že vám dobre padne trochu pohodlia, to je všetko.

Stále na mňa uprene pozerala, akoby bola krátkozraká a nevidela mi dobre do tváre. Mala na sebe ošúchané rifle a červenú vetrovku s mastnou šmuhou na rukáve.

Našlo by sa u mňa aj nejaké ženské šatstvo, povedal som, keby sa vám hodilo, mohli by ste si vybrať.

Zomrela vám žena? opýtala sa. Alebo vás nechala? Zasmiala sa, v hornom rade jej chýbalo niekoľko zubov. Odišla s iným chlapom?

Bol to taký upírsky úsmev s tými štrbinami. Škodoradostný, zdalo sa mi. Pokrútil som hlavou.

Odišla, jednoducho, povedal som.

Aby neskončila jak ja, povedala žena už vážne. By ste asi nehádali, ja mám zdravotnú školu aj s maturitou, roky som robila sestru v nemocnici. Na geriatrii, to je ťažká robota. Samí starí ľudia, aby ste ich furt obskakovali, kŕmili, umývali, nosili im misy, aj prebaľovali niektorých... Ja som si svoje odrobila, nemyslite, a poctivo.

Hovorila to hrdo, takmer vyzývavo, akoby mi v tvári čítala pochybnosti a chcela ich už vopred umlčať.

Nevravím, starí ľudia sú tiež ľudia, a mnohí aj múdri kedysi, vo vysokých funkciách... mali sme tam i jedného známeho herca, meno vám neprezradím... ale keď vás sekírujú a ani nevedia, čo chcú, keď sa musíte stále napomínať, že k nim máte byť milý, to človeka po čase unaví. Mať ich rád, to nevydrží každý, začnete si pomáhať liekmi, keď ich máte poruke, aj si občas vypijete na posilnenie, no a keď ešte natrafíte na nesprávneho chlapa...

Nemôžem povedať, že by zblízka páchla, iba chvíľkami od nej temne, zemito zavanulo ako zo zmoknutého stohu slamy. Keby si ju vzali do parády v kozmetickom salóne, mohla by s čerstvou vodovou byť azda i dnes tak pozabudnuto, spomienkovo pekná, ale predstaviť si ju v nemocničnej uniforme som nedokázal. Príbeh toho stroskotanca z Trenčína či Karlovej Vsi mi pripadal zábavnejší. Lepšie vymyslený.

Stále neviem, vy ste z nejakej charity? opýtala sa zrazu. Alebo chcete iba urobiť dobrý skutok? Opäť sa na mňa zaštrbila. Vymazať si nejaký hriech z registra?

Dokedy ti ten tam bude kurizovať, Zdena? zakričal chlap od susednej lavičky a zdvihol v ruke fľašu. Pohni si, lebo tu nič nezostane! Možno nepovedal Zdena, ale Dana, z diaľky mu nebolo dobre rozumieť.

Pozrela sa tým smerom. Čo ondí furt, zahundrala a obrátila sa zasa ku mne. Takto sa opýtam: zobrali by ste aj mojich kamošov? Nemyslite, zato jak vyzerajú, henten má napríklad aj vysokú školu, je inžinier...

Až taký ťažký hriech nemám, povedal som. Začal som už vytriezvievať. A ani toľko miesta v byte, pre všetkých.

No tak to potom nechajme, povedala. Však ešte nie je zima, ja mám kde spať, a s nimi je veselšie.

Uprela na mňa pohľad; prezerala si ma bez sympatie, suchými očami.

Mne je dobre takto, povedala napokon, nič mi nechýba. By ste sa čudovali, bez čoho všetkého sa dá vyžiť, a ako ľahko. Keby som chcela, za pár centov sa osprchujem v útulku, a dali by mi aj nejaké oblečenie, to je najmenej. Poviem vám pravdu, už by som sa nechcela vrátiť, ani za svet, zobrať si zasa na krk všetky tie zbytočné starosti... Ale keď chcete urobiť dobrý skutok, dajte mi desať eurí, my už budeme vedieť, čo s nimi.

Teší ma, že ti chutí, povedal som Štefanovi. Mliaskaš nahlas ako jež.

To sme boli už v tretej reštaurácii, v Harmónii. Objednal som nám predjedlo, husaciu pečienku so sušenou slivkou a brusnicami.

K tomu ježovi ešte, povedal som, čo som spomínal, že má oveľa lepší sluch ako človek. Podľa mňa kedysi, keď sa ešte živili lovom, mali skoro taký dobrý sluch aj Menominiovia. Netvrdím, že počuli, ako húsenica žuje listy, ale iste vedeli i na sto metrov rozoznať, či v húští chrúme chrobáky opossum, alebo ohrýza korienky divá sviňa. Dnes zasa aj na kilometer rozoznajú, či to v lese reve Kawasaki, alebo Harley Davidson. Možno podľa zvuku dokonca uhádnu, čia je to motorka, no to je predsa len už čosi iné.

Toto je posledná zastávka, povedal Štefan. Ďalej to už s tebou ťahať nemienim. Ak nevieš, obžerstvo je jeden zo siedmich hlavných hriechov. Máš dieru v žalúdku, alebo čo? Ja po tom kolene v Meštianskom pivovare už ledva dýcham.

Keby len v žalúdku; mal som pocit, že som celý taký deravý, až cezo mňa fúka. Durchom durch. Musel som tie otvory nejako upchať.

A stavím sa, povedal som, že menominiovský šaman by aj z druhého konca rezervácie počul, ako tvoja, odpusť mi ten výraz, duša donekonečna prežúva bilabiálne konsonanty vymierajúceho jazyka. Možno by ťa vedel toho nešváru aj zbaviť, lenže ty si do rezervácie nikdy nezašiel.

Na tvojom mieste by som Indiánov z rezervácií nepreceňoval, povedal Štefan. Väčšinou sedia niekde na lavičke s fľaškou skrytou v papierovom vrecku a sú úplne mimo. Keby si sa ich opýtal, nevedeli by ani, ako sa volajú.

Desiatku nemám, dám vám päť, povedal som, na čučo to bude stačiť, aj pre kamarátov. A nehnevajte sa, že som obťažoval. Niekedy mávam bláznivé nápady, ale nemyslel som to zle.

Pozrela sa pozorne na papierovú päťeurovku, zložila ju napoly a strčila do vrecka na vetrovke.

Čoby som sa hnevala, povedala a zo dva razy, akoby pre istotu, tľapla dlaňou po vrecku. Ja len, že ľudia sú všelijakí, niekto si myslí, že si k našincovi môže hocičo dovoliť, jak by sme boli nejakí prašiví. Nehovorím na vás, ale človek sa musí mať na pozore.

Prepáč na moment, povedal som Štefanovi. Záchody boli uprostred chodbičky medzi dvoma reštauračnými miestnosťami, v mužskom bolo umývadlo so zrkadlom, jedna mušľa a kabínka. Do tej som vošiel a strčil si prst do krku.

Čo je s tebou? opýtal sa Štefan, keď som sa vrátil. Zdalo sa mu asi, že som bol dlho preč. Deje sa niečo?

Ale nie, odvetil som. Len ma serie, že sa mi nepodarilo vrátiť jeden kožuch tomu, komu patrí. Nestihol som.

Aký kožuch, prosím ťa? opýtal sa prekvapene.

Krtí, povedal som. Z krtej srsti. Zriedkavý, vzácny exemplár, ale na jeho cene až tak nezáleží. Štve ma, že som zase zlyhal. Kým som sa rozkýval, bolo neskoro.

Nechci odo mňa, aby som s takýmto plným bruchom lúštil tvoje hádanky, povedal Štefan. Zaplať a pôjdeme.

Spred kaviarne oproti už odpratali stolíky i stoličky, ale bol pekný jesenný deň, farebný, a tak som si spomenul, ako sme tam pred dvoma, alebo možno tromi rokmi sedeli s Lienkou pri káve a francúzskom krémeši. Bolo leto, oblizovalo nás slnko, ale nie dotieravo; okolo prechádzala skupina japonských turistov a na rohu zastali, aby si odfotografovali malebne ošarpanú uličku. Vychutnával som si tú idylu, potešený, že sa nemusím v stáde vláčiť po uliciach cudzieho mesta, a nie ani na pol, iba na štvrť ucha som počúval, čo rozprávala Lienka. Zvláštne: pamätám sa, že sme si dali francúzsky krémeš, ale na to, o čom hovorila, si spomínam len veľmi hmlisto. Riešila tuším problém s vedľajším úväzkom, ani neviem, či svojím, alebo nejakej svojej kolegyne – asi, že či ho vziať, alebo nie. Nespomínam si, k akému záveru dospela, nepovažoval som to vtedy za dôležité. Vravel som si, že u Lienky patrí k idyle, aby rozprávala, a u mňa zasa, aby som nelúštil slová, iba sa ticho opájal tónom jej hlasu. Mal som rád tú melódiu.

Počkaj, povedal som Štefanovi, keď sme už kráčali hore Michalskou ulicou. Tu vo dvore je reštaurácia, kde vraj majú výbornú cibuľovú polievku v chlebovom bochníku. Dovoľ, aby som ťa ešte pozval na tú špecialitku, z polievky sa nepreješ.

Neexistuje, odvetil, ani bohovi. Ja som definitívne skončil. Radšej sa hneď tu s tebou rozlúčim, v kancelárii už aj tak na mňa čaká Irenka.

Pozdrav ju odo mňa, povedal som. Že nech nosí tie úzke nohavice, má v nich pekný zadok.

Už len od chrbta odmietavo mávol rukou. Alebo možno urobil nado mnou kríž. Hľadel som za ním, ako sa vzďaľuje, a zdalo sa mi, že sa v pleciach už začína trochu hrbiť. Takto, odhodlane a bez obzretia, odchádzalo odo mňa moje nevlastné druhé ja. Jednovaječné.

Ak je jež bytosť a má dušu, tak máš dušu aj ty, pomyslel som si. Nedá sa nič robiť. Márne utekáš, jedného dňa ťa dobehne a predvedie sa ti v celej kráse. A potom budeš so svojím exaktným rozumom a vedeckým prístupom k svetu v riti.

Šiel som aj ja, nie do reštaurácie na polievku, len tak naprázdno. Do prázdna. Pod Michalskou bránou pri medenom kruhu so smermi a vzdialenosťami svetových veľkomiest sa zhŕkol hlúčik turistov, asi amerických, lebo sprievodkyňa sa po anglicky opýtala: Je tu niekto z New Yorku? a starší muž v károvaných sivočiernych nohaviciach zodvihol ruku. Na tejto tabuľke si môžete pozrieť, ako ďaleko ste od domova, ukázala mu na zem sprievodkyňa.

Dovtedy som to ešte nikdy neurobil, tak som sa pozrel aj ja. New York delilo od Michalskej brány 6 856 kilometrov, Beijing 7 433, ale najďalej bolo Sydney s 15 914 kilometrami. Madrid sa veži vzdialil na 1 865 kilometrov, Paris na 1 094, Roma na 783 a Wien ich nezvládla viac ako 57. San Francisco ani New Orleans som tam nenašiel, lebo to nie sú svetové veľkomestá. No a Petawawa bola zrejme taká bezvýznamná alebo tak blízko, že tabuľkám ani nestála za reč.

To je tak: dvere na oddelení boli zamknuté, musel som zvoniť. Neprišla mi otvoriť sestrička, ale mladý doktor, ktorý ma už poznal a bez opytovania ma vpustil dnu.

Dobrá správa je, že s depresiou sme si viac-menej poradili, povedal mi cestou po chodbe, ale pokiaľ ide o primárnu diagnózu, choroba, žiaľ, progreduje. Musíte sa pripraviť na to, že došlo k ďalšiemu úpadku. Nebolo by dobre, keby na vás niečo zbadala.

Zastal pred služobnou miestnosťou lekárov. Moment, dám vám plášť, aby sme medzi pacientmi nebudili zbytočný rozruch, povedal. Biely plášť bol priveľký, ruky sa mi strácali v dlhých rukávoch. Pripadal som si v ňom ako anjel so zlomeným krídlom.

Chodba v starej budove bola vysokánska a široká, zmestilo sa na ňu aj niekoľko stolíkov s lavičkami. Pri jednej z nich ma doktor nechal stáť a vošiel do izby. Chvíľu ho nebolo, potom sa dvere otvorili a zjavila sa v nich Eugénia. Stála tam nehybne, akoby v duchu hľadala dôvod, prečo ísť ďalej, a nevedela ho nájsť. Nebola učesaná a na sebe mala nedbalo prepásaný tmavomodrý nemocničný župan, z ktorého vykúkala nočná košeľa, ale mne sa zdala krásna, tak horkasto a nezmazateľne, ako sa nám zdá krásne všetko, o čom si myslíme, že na to hľadíme naposledy.

Doktor ju zozadu zľahka postrčil. Pozrite, koho som vám priviedol, povedal zvučným, veselým hlasom.

Oči sa jej nerady, váhavo odtrhli od čohosi, čo videla iba ona. Preskočili na mňa, potom na vysoké okno za mojím chrbtom a zase späť; videl som v nich, ako zúfalo zhľadáva spomienky na obyčaje sveta, ktorý sa rozhodla opustiť. Nakoniec sa usmiala a pokročila ku mne.

Som rada, že vás spoznávam, pán doktor, povedala. Z toho úsmevu, ktorý sa držal na tvári ako človek visiaci z okna na deviatom poschodí, mi bolo do plaču, ale vedľa stál doktor a pamätal som na jeho varovanie.

Čimborazka, povedal som a podal som jej ruku.





Pavel Vilikovský

Letmý sneh



Prvé vydanie

Vydalo Vydaveateľstvo SLOVART, spol. s r. o., Bratislava 2014.

Zodpovedná redaktorka Mária Štefánková

Editorka Zuzana Šeršeňová

Produkcia Dana Klimová

Návrh obálky František Jablonovský

Sadzba a zalomenie Alias Press, s. r. o., Bratislava

Tlač KASICO, a. s., Bratislava



10 9 8 7 6 5 4 3 2 1



ISBN 978-80-556-0975-1



www.slovart.sk



Vytvorenie elektronickej verzie Dibuk, s. r. o., 2014





