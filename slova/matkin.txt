

Už som povedal takmer všetko, čo som chcel.

Aj čo som mal.

Zostáva mi len zaznamenať, ako žije človek,

ktorý v istom čase urobil moje rozhodnutia.

10 nocí, ktoré otriasli mojím svetom a zmenili ho.





Deň nula - štvrtok


MIMIKRI: Ťuk ťuk.

MIMIKRI: Si ešte tam?



Veta svietila na obrazovke ako maják pomýlenej loďke na ceste za šťastím a naplnením.



MIMIKRI: Haló?

MIMIKRI: Stalo sa ti niečo?



Vstal som od stola a šiel som si urobiť kávu. Mimikri potrebuje trochu vydusiť. Viete, ako zistíte, že s týmto človekom môžete hrať rôzne viac či menej bolestivé vzťahové hry? Že je pripravený riskovať, manipulovať, byť manipulovaný, že je ochotný pristúpiť na rôzne formy duševného sadizmu či masochizmu? Pozrite si jeho profil na sociálnych sieťach. Ak môže odkliknúť SINGLE alebo VO VZŤAHU alebo JE TO ZLOŽITÉ a on či ona zvolí JE TO ZLOŽITÉ – je to váš človek. Tiež hráč, čo si pokojne napichá pod nechty špendlíky.



MIMIKRI: Počítam do troch a potom sa odpojím. Jeden.

MIMIKRI: Dva.



Z palubného denníka idiota:

Žijem jednoduchý život. Ohlodaný až na kosť. Som unavený. Nič nemám. A mal som, kým som to nerozdal alebo ma o to neobrali. A neviem ani ako, ale je mi to jedno. Tak filozoficky. K. I. S. S. Keep It Simple, Stupid. Nekomplikuj to, ty dement. Ak má niečo aj jednoduché riešenie, tak je pravdepodobné, že je najsprávnejšie. Najjednoduchšie a najsprávnejšie je byť sám. Nevyliezať z domu. Nevstupovať do vzťahov s inými ľuďmi. Nič nevlastniť. Po ničom neprahnúť. Po láske netúžiť a nenávisťou nestrácať čas. Nie že srať na svet. Len ho mať na háku. Pohybujem sa bez záťaže, bez kyslíka a iných harabúrd, s ľahkosťou horolezca, ktorý nemusí nevyhnutne počítať aj s cestou späť do základného tábora.



MIMIKRI: Tri.

MIMIKRI: No dobre, tak do päť.



Číňania vraj hovoria Usmievaj sa a zabudni na to. Ja hovorím Píš a netráp sa. Alebo Nepíš a nesťažuj sa. Vedomé ničnerobenie je niekedy účinnejšie než stavať katedrály, kupovať volvá a platiť bilbordy s textom PREPÁČ, MILUJEM ŤA.

Sadol som si k stolu, kochal sa písmenami, ktoré mi posielala Mimikri, neurotickými vetami, netrpezlivo naťukanými umelými nechtami na klávesnicu. Odpil som si z hrnčeka s nápisom Nemusíš bojovať, aby si zvíťazil, ktorý mi dala matka na Vianoce. Boli to také šaolinské Vianoce, tuším že pred rokom, keď sme sa všetci prítomní zubami–nechtami držali a snažili sa nevyskočiť z okna, a tak sme sa obhadzovali dušespytnou literatúrou a dvanásťročnou whisky. Situácia sa odvtedy zafixovala tam, kde bola, takže sme teraz stále všetci uprostred duševného prerodu a sami, akurát, že to celé je už podstatne menej sexy než pred časom.



MIMIKRI: Štyri.

MIMIKRI: Päť.

MIMIKRI: Odpájam sa! Krucinál! Odpájam sa!



Napísal som:



SHELDON: Prepáč.

MIMIKRI: Nemôžeš ma namotať a zmiznúť z obrazovky.

SHELDON: Môžem, ako vidíš.

MIMIKRI: Vieš čo, ja idem off. Som naštvaná.

SHELDON: Zomriem bez teba.

MIMIKRI: Tak si zomri. Čo iné než okamžitú smrť si zaslúžia hulváti, ktorí nechajú čakať dámu?

SHELDON: Humanistka ako vždy. Dúfam, že to bude rýchle a bezbolestné.

MIMIKRI: A ja dúfam, že budeš trpieť jak v rumunskom filme.

SHELDON: Mal som ťa rád. Vlastne som ťa miloval.



Odpojila sa.

Odpil som si z kávy. Pozrel som na čas zobrazený v rohu obrazovky. Koľko to bude trvať? Dve minúty? Päť?

Pripojila sa.

MIMIKRI: Žiješ?



Tri minúty. Kam tento svet speje? To nevie včas vyhodiť počítač do kontajnera? To už nezažijem žiadne vzrušenie z predpovedí, ktoré sa nemusia splniť?

Nedopitá káva na dne hrnčeka bola studená. Chcelo sa mi vliezť do horúcej vane a do postele. Bolo načase to dotiahnuť a mať pokoj.



MIMIKRI: Hej! Žiješ?



Tak som sa teda nadýchol a šiel som na to.



SHELDON: Vidíš, ešte aj s tým umieraním čakám na teba.

MIMIKRI: Nehovor.

SHELDON: Prečo tie najpravdivejšie vyznania vyzerajú tak málo uveriteľne?

MIMIKRI: Prečo? Lebo ťa poznám.

SHELDON: Poznáš len moje vonkajšie ja. To, čo len reaguje na svet, ktorý pokladáme za neľútostný. Moje vnútorné ja je krehké a túži po pohladení a pochopení. Tak ako tvoje.

MIMIKRI: Na to si ako prišiel?

SHELDON: Lebo navonok si rovnako tvrdá.

MIMIKRI: Nie som tvrdá. Som len poučená.

SHELDON: Ospravedlňujem sa.

MIMIKRI: Za čo?

SHELDON: Za všetko. Za všetko nepríjemné a zraňujúce, čo som ti spôsobil. Som slon v porceláne, ale miloval som ťa od prvého okamihu, ako som ťa uvidel.

MIMIKRI: Vtedy vo výťahu?

SHELDON: Áno.

MIMIKRI: Ale prvýkrát si ma videl na fotke, nie?

SHELDON: Zakaždým ako prvýkrát.

MIMIKRI: Dopovedz mi to s tým Mont Blancom.

SHELDON: Zaujíma ťa to?

MIMIKRI: Áno.

SHELDON: Nezabudla si od rána?

MIMIKRI: Chcem vedieť, ako sa ten príbeh skončil.

SHELDON: Tak príď na langustu.

MIMIKRI: Kam?

SHELDON: Sem. Ku mne.

MIMIKRI: Teraz?

SHELDON: Áno.

MIMIKRI: Prečo?

SHELDON: Lebo žijeme len raz. Možno sa takáto chvíľa nebude už nikdy opakovať.

MIMIKRI: A nebudeš ma obťažovať?

SHELDON: Iba ak by si ty sama chcela.

MIMIKRI: Nechcem.

SHELDON: Ok.

MIMIKRI: Naozaj nie.

SHELDON: Rešpektujem to.

MIMIKRI: Provokuješ?

SHELDON: Nie viac než zvyčajne.

MIMIKRI: Ale žiadny Rasputin a podobné veci.



Rasputin je z kategórie vecí, na ktoré je ťažké odpovedať správne. Správna odpoveď síce existuje, ale ja ju nemám ako vedieť.



SHELDON: Jasné, žiadny Rasputin.

MIMIKRI: Haló?

SHELDON: Áno?

MIMIKRI: Berieš sedatíva? Si to ty?

SHELDON: Nie som si istý, vieš, ako to je s identitou v dnešnom svete.

MIMIKRI: Čo sa odpovedá na Rasputina?

SHELDON: Poviem ti, keď prídeš.

MIMIKRI: Ak si nespomenieš, neprekročím prah.

SHELDON: Ok.

MIMIKRI: A nechodíme spolu. Už spolu nechodíme, nezabudni. Neklapalo nám to. Ideme sa len porozprávať.

SHELDON: Jasné. Nechodíme. Iba keby si zase chcela.



Odpojila sa.

Vybral som z mrazničky sáčok s langustou, vyšiel von a zazvonil v byte o poschodie vyššie. Otvoril mi majiteľ malej firmy s počítačovou technikou, ktorý si necháva hovoriť Sheldon a rád by opäť zbalil svoju frajerku, ktorá ho už dvakrát odkopla ako psa. Keď som mu povedal, že láska jeho života dorazí o chvíľu do jeho bytu a má chuť na langustu, prvotné nadšenie vystriedala panika:

– Chce sa hádať?

– Chce sa rozprávať o Mont Blancu.

– Znamená to sex?

– Podľa všetkého áno.

– Si boh, vieš to?

– Snažím sa to vytesniť.

Sheldon sa šťastne usmial a odhalil kus niečoho zeleného, možno špenátu, medzi prednými zubami. V okväckanom tričku s piktogramami dvojíc v rôznych kopulačných pozíciách vyzeral ako ilustračný obrázok k článku s názvom TAKTO NIE. No ale ak je človek sám doma, môže byť aj v medvedej koži, je to jeho vec.

– A čo o Mont Blancu? – spýtal sa zrazu.

– Stačí, keď povieš, že potom ten človek zišiel dolu a volal sa Štefánik.

– Ty si ju pre mňa zbalil na Štefánika?

– Na Štefánika sa balí najlepšie.

– Nebude mi z toho nič? Ako sa to varí? Ako sa to je? – spýtal sa pri pohľade na obsah sáčku, zvoľna sa mu topiaci v rukách.

– Nájdi si na internete, – povedal som mu. – Máš na to hodinu a pol.

– Povedala, že príde o hodinu a pol?

– Nepovedala, ale toľko jej bude trvať, kým si umyje vlasy, oholí nohy, urobí si mejkap, trikrát sa prezlečie, zavolá si taxík a dopraví sa sem, – povedal som.

Sheldon sa uškrnul.

– Ty ju nepoznáš, – povedal. – Toto všetko jej zaberie aspoň tri hodiny, takže ja sa stihnem osprchovať, aj tu upratať a povysávať, keby to chcela robiť hneď za dverami na koberci. Čo som dlžný?

– Nič. Vzkriesil si mi harddisk.

– Keby som bol cudzí, čo by som bol dlžný?

– Na tento druh služby mám sadzbu 100 eur.

– Máš ich u mňa.

– Jasné, – povedal som a pohol som sa na odchod. Potom som si spomenul na kľúčové slovo a spýtal som sa, čo je to v ich súkromnom slovníku ten Rasputin.

– Súvisí to s istými sexuálnymi praktikami, – povedal Sheldon trochu v rozpakoch.

– Rasputin?

– Mal vraj veľkého vtáka.

Podľa výrazu jeho tváre mi došlo, že bude lepšie nepýtať sa ďalej. Šiel som domov, dojedol zo škatule zvyšok pizze, otvoril som si fľašu a dúfal som, že kým hore schodmi vyklopkajú opätky Sheldonovej staronovej lásky, budem už spať.



Ešte som nezhasol, keď mi pri dverách zazvonila bývalá frajerka. Moja. Posledná bývalá frajerka, ak sa medzi frajerky rátajú len tie, ktoré si pamätáme z viacerých ročných období. Psychologička. Menom Foxy, podľa tej pesničky Jimiho Hendrixa. „A cute little heart breaker.“ Momentálne balansovala na desaťcentimetrových podpätkoch a na alkoholickej špičke.

– Bože, to si už v župane? – spýtala sa ma vydesene a držala sa pritom zárubne ako herci Titanicu v posledných minútach filmu.

– Nie už. Ešte.

– Tebe sa dá len závidieť.

– Čo konkrétne?

– Nadhľad predsa, – povedala Foxy, oprela sa o mňa a ďalej už nevládala urobiť sama ani krok.

Zdvihol som ju na ruky a preniesol cez prah. Mala krátke čierne šaty, modrinu na stehne, voňala potom, parfumom a zlatou tequilou.

V obývačke na gauči dočasne ožila naspídovaná všetkými tými kaktusmi, čo mala v sebe, a začala mi objasňovať teórie o tom, že málo radosti zo života znamená, že mám v žilách málo maďarskej krvi. A že antidepresíva sú svinstvo, ktoré berú len tí ignoranti, ktorým nevadí, že si nimi pokazia dobrý dojem z alkoholu. Z monológu nevyplynulo, prečo vlastne prišla.

– Chcela by som ti pomôcť, – povedala zrazu.

Hrkotala náramkami, ktorých mala plné zápästia, a vyzeralo to, že skôr ona by potrebovala od niečoho si uľaviť, od niečoho, čo ju zväzuje a brzdí, ako tie náramky, a nie iba na rukách, ale aj tak nejako celkovo.

– Pomôcť, – zopakovala znovu, akoby sa zasekla pri zvuku toho slova, ktoré jej, ako to už v podobných stavoch býva, prišlo zrazu veľmi čudné, priam absurdné, a udivilo ju, že si to až doteraz nikdy nevšimla.

– Pomôcť? – spýtal som sa, aby v tom alkoholickom údive nezostala sama.

– Pomôcť, – povedala a zrazu sa mi zdalo, že sa jej konečne podarilo odlepiť od seba význam slova a jeho zvuk.

– Ľudsky alebo odborne? – spýtal som sa. Jej odborné rady ma kedysi vytáčali do nepríčetna.

– Nemusíš ma stále spochybňovať.

– Baví ma to.

Stále hrkotala tými náramkami ako okovami. Strašne sa mi chcelo povedať jej, aby si ich dala dole, ale keď som pozbieral všetky sily, dokázal som to nutkanie potlačiť.

– To ťa nemôže baviť. Koho baví holdovať cynizmu? Len úplných zúfalcov, – povedala pomaly, takmer súcitne.

– To ty si mi povedala, že mám v sebe lúzeršém.

– Nemyslela som to tak.

Vyzerala podivne rozorvane, ako niekto, kto môže v nasledujúcej minúte urobiť čokoľvek. Žmolila v prstoch okraj krátkych šiat. Hrýzla si dolnú peru až do krvi.

– Nemal by si sa tak opúšťať, – povedala mi zrazu uprostred snahy zaostriť na mňa pohľad.

– Neopúšťam sa, – povedal som.

– Keby si sa neopúšťal, nebol by si takýto opustený.

– A kto ma naposledy opustil?

– Nejaká fuchtla, – vyhlásila Foxy. – Teda ja.

– Nechceš kávu? – spýtal som sa preventívne, lebo som sa bál pokračovať v tejto debate. Kultivovaný alibizmus a choreografické uhýbanie sú tie vlny, na ktorých sa mi surfuje najlepšie.

– Chcem, – povedala.

Šiel som do kuchyne a zapol kávovar. Bolo pol druhej v noci a nechcelo sa mi spať. Kedysi som kdesi natrafil na článok o tom, že akýsi nemecký profesor vymyslel metódu liečenia depresívnych pacientov kontrolovaným nočným bdením. Desať nocí v presne určených hodinách nesmiete spať a keď si na jedenástu noc konečne ľahnete, ráno zistíte, že sa cítite omnoho lepšie. Keď som si ten článok vtedy odložil, myslel som si, že by som podľa neho mohol niečo napísať. Nejaký detektívny príbeh, ktorý by sa odohral za desať nocí. Taký film noir v románe. Tma, zločin, vášeň, plášte, klobúky, cigarety, osamelý hrdina a nočné ulice mokré od dažďa. Teraz som mal pocit, že ak mi tá nemecká teória má na niečo byť, tak aby sa mi uľavilo ako pacientovi.

Doniesol som Foxy kávu a spýtal sa jej, či by mi robila antispánkového protidepresívneho kouča.

– Zase profesor Berger? – spýtala sa ma znechutene.

– Aké zase?

– Už asi dvakrát, vždy v opitosti, si odo mňa chcel, aby som nad tebou bdela.

– A ty?

– Mne sa nad tebou bdieť nechce.

– Nemusíš tu bývať. Len mi občas zavoláš, či mi z toho ešte nehrablo.

– Ale veď to je blbosť.

– A nebola si to ty, čo si spletala niečo o vylučovaní kortizolu, keď sme sa bavili o tom, čo sa dá robiť s pacientmi, ktorých nechceme štopať psychofarmakami?

– Ty nie si pacient. Iba sa príliš pozoruješ.

– Pozorovaním sa udržujem pri živote.

– Prečo neriešiš radšej podstatné veci? – spýtala sa.

– A to sú ktoré? – spýtal som sa pre zmenu ja.

– Nemáš cukor?

Zdvihol som sa a odišiel jej po cukor. Ešte sa mi zdalo, že z obývačky volá, že dones veľa, ale je možné, že som len halucinoval.

Keď som sa vrátil, náramky ležali na zemi a ona spala prevesená cez operadlo v takom nezmyselnom uhle, že to takmer odporovalo predstave, že má aj kosti.

Vyzul som jej tie šialené štekle a takú mľandravú preniesol do spálne. Rozdiel medzi tou istou opitou vedomou a opitou bezvedomou ženou je asi v sto kilách živej váhy navyše. Táto skutočnosť ma zakaždým vie nanovo prekvapiť.

Položil som ju do postele a ľahol si k nej. Od istého času v podobných situáciách nechodím spať na gauč. To je ten druh galantnosti, ktorý je historicky prekonaný a netreba na ňom pokrytecky bazírovať, zvlášť, ak sa týka dvojice, ktorá už v jednej posteli neraz ležala, súložila, nesúložila, spala, bdela, čítala, jedla, vracala, plakala, smiala sa a premýšľala o apokalypse.

V tme som sa díval, ako sa spolu s jej dychom dvíha paplón, ktorým bola prikrytá. V poslednom čase tu nemám často spoločnosť.

Potom sa zrazu pohla, otočila sa ku mne a pohladila ma po tvári.

Díval som sa na ňu.

Mala zatvorené oči a usmievala sa.

– Uvaril som ti kávu, – povedal som jej. – Máš v nej aj cukor.

– Nepotrebujem kávu, – zašepkala. – Ani cukor.

– A čo potrebuješ?

– Aby si bol bližšie.

Strčila mi do dlane svoje nohavičky. Kúsok vlhkej čipky.

– Si si istá?

– Nie som taká opitá, aby som nevedela, čo robím.

– Nedokázala si chodiť.

– Už sa to zmetabolizovalo, – povedala a strčila mi jazyk do úst. – Ja som na chlastanie talentovaná.

– Vidím, – povedal som, keď som sa mohol nadýchnuť.

– To je moje alibi.

– Potrebuješ alibi?

Tie šaty sa nedali vyzliecť. Boli úzke a zips bol na nejakom tajnom a v tme nevypátrateľnom mieste. Dali sa však vyhrnúť, a to úplne stačilo.

Kedysi mi Foxy vysvetľovala, že keď je opitá, musí sa pekelne sústrediť, aby mala orgazmus. Že jej to promile v krvi nejako bráni v hladkom katapultovaní sa až k bráne raja. Teraz jej napodiv nebránilo. Hlasno stonala, potom kričala, potom sa na mňa dívala široko otvorenými očami z inej dimenzie.

Rozplakala sa a bozkávala ma do dlaní. Nepýtal som sa na nič, aj tak by mi nič nepovedala. Potom ma chytila a držala sa ma pevne, akoby očakávala príchod tornáda a ja som mal byť záruka, že ju to nikam neodnesie, len sa musí držať. Prišla ku mne práve takto, aby mala v alkohole sama pred sebou poľahčujúcu okolnosť pre veci, ktoré bola aj tak rozhodnutá urobiť? Nechcelo sa mi nad tým premýšľať. Zaspal som niekoľko sekúnd po nej, celkom plynulo a bez námahy, tak ako sa mi to nepodarilo už celé týždne.

Nadránom už v posteli nebola. Zostalo mi po nej pár dlhých vlasov na plachte a na stole lístok. Bolo na ňom napísané: Požiadal ma o ruku a ja som povedala áno.





Prvá noc – piatok


Z palubného denníka idiota:

Na hrazde vrazenej vo dverách do kuchyne som sa zdvihol dnes ráno tridsaťkrát. Keby som chcel urobiť sto klikov alebo sklapovačiek, urobím ich. Ale to by som sa už fakt cítil ako odsúdenec zatvorený v cele smrti alebo ako Robert de Niro v Taxikárovi, keď mu už definitívne preskočilo a rozhodol sa nastúpiť cestu spasiteľa. Ja nie. Ja len zisťujem, že hardvér toho vydrží viac ako softvér. Môžem vstať, umyť sa, oholiť sa, obliecť sa, upratať, môžem nahádzať veci do pračky, uvariť kávu, poliať fikus, ale už nemôžem zdvihnúť rolety a vyjsť von do potravín kúpiť chlieb, pretože to by znamenalo kontakt s vonkajším svetom a na ten sa teraz necítim. Okrem toho by som musel čeliť pohľadu na všetkých tých ľudí, čo sa ponáhľajú ulicami za jasnými a celkom malichernými cieľmi a tiež obligátnemu záujmu predavačky v potravinách, s ktorou teraz absolútne nemám chuť flirtovať. A vôbec, kedy sa to stalo, že nechuť komunikovať s ľuďmi sa rozšírila aj na nechuť komunikovať so ženami?

– Počítajú sa medzi ženy aj rodinní príslušníci? – spýtala sa ma sestra telefonicky okolo obeda. – Nechcela by som ti narúšať bohumilé chvíle univerzálnej skľúčenosti.

– Čo potrebuješ? – spýtal som sa ignorujúc jej momentálnu vrtuľu.

– Manžela, – povedala. – Môže byť aj ojazdený.

– Na tento kšeft ma už nenahovoríš. Ty nespolupracuješ a ja potom musím upratovať miesto činu.

– No dobre, tak mám iný kšeft. Neo a Trinity uprostred Matrixu. Príbeh pokračuje.

– Aký Príbeh pokračuje? Už dvakrát som ju preňho zbalil, mali mať v piatok stretnutie niekde na lezeckej stene. Čo sa stalo?

– Ja neviem, ale nástojčivo sa dožaduje ďalšej šance.

– Je to idiot, nech si ju balí sám, nebudem mrhať časom na ignorantov.

– Zaplatí ti dvojnásobok.

– Nech si ten dvojnásobok láskavo strčí do riti.

– Bude ma otravovať celé dni. Nemôžeš sa premôcť?

– Prečo by som mal baliť celkom sympatickú babu pre nejakého kreténa?

– Prepáč, možno sa mýlim, ale toto znie, akoby si mal morálku.

Zasmiala sa v telefóne, akoby bolo na čom.

– Ok, tak mu povedz, že za trojnásobok a naposledy, – povedal som.

– Dám ti vedieť, – povedala sestra.

– Štvornásobok, – povedal som.

– Morálny a na prachy, – povedala na moju adresu a zložila.

Prehrabal som mrazničku, hodil do hriankovača zmrznutý kus chleba a ešte ani nestačil vyskočiť von opečený a celý akosi menejcenný ako trest za moju chatrnú psychickú kondíciu, už volala sestra zase s tým, že za štvornásobok, naposledy, ale do troch dní. Snažil som sa predstaviť si niečo, čo si za tie prachy kúpim, aby som sa vnútorne motivoval, ale to by som musel byť chudobnejší, aby to fungovalo. A viac materiálne vyprahnutý. Ako mám robiť tento druh práce, keď sa mi nechce?

– Rob so sebou niečo, – povedala mi sestra veľmi originálne. – Si tieňom seba samého.

– Svoj tieň som prijal, – povedal som. – To je prvý krok k osobnostnej celistvosti, nie?

– Neprijal si ho, stal si sa ním. A tie psychologické haluze vešaj na internet, nie sebe nad posteľ.

– Nad posteľou mám fotky z Hubblovho teleskopu, aby som vedel, aký veľký som v pomere k všehomíru, – povedal som a decentne zložil.

Vzápätí sa mi ozval kamarát z vyhlásenej PR agentúry s neodolateľnou ponukou, aby som sa zúčastnil na zveľadení facebookovej stránky bližšie neurčenej politickej strany. Trošku tých mladých treba podchytiť a to ja predsa viem, trochu dravosti, trochu drzosti, trochu sexepílu a hneď sa to odrazí na preferenciách. Spýtal som sa, čo je to za politická strana. Povedal, že mi to povie, až keď podpíšem zmluvu o mlčanlivosti, ktorá je dodatkom zmluvy o vykonaní práce.

– Prečo by som to robil? – spýtal som sa.

– Pre peniaze, ako všetci, – povedal on.

– Toľko nemáte.

– Tak zo zvedavosti.

– Preceňuješ moju zvedavosť.

– Tak čo ti mám sľúbiť? – spýtal sa unavene.

– Lobotómiu a vlastný ostrov v Tichomorí.

– Volám ti z práce.

– Komu si povedal, že ma naverbuješ?

– Šéfovi.

– Tak povedz, že si to ešte musím rozmyslieť a že zavolám.

– To znamená čo?

– Čo to znamená, keď to povieš ty nejakej svetluške?

– Prečo nechceš? – vzdychol si. – Bola by sranda.

– Každý proste predávame dušu diablovi v inom obchode.

S poslednou ponukou dňa sa mi ozvala Princezná. Moja bývalá manželka. Či u mňa môže na noc zostať náš syn. Mimo dohodnutých termínov. Nie je môj nepárny víkend, ani moje tri týždne letných prázdnin, ani môj druhý a štvrtý štvrtok v mesiaci. Ako je možné, že takej skvelej organizátorke so železným harmonogramom situácia prerástla cez hlavu do tej miery, že zavolala mne a s prehnanou zdvorilosťou sa ma spýtala, či nemám iný program? Chystal som dnes opäť piť zo dna vulkánu, chcelo sa mi povedať. Ale nepovedal som to. Nemal som energiu na hádku, ani na mrazivé mlčanie, ktorému by som musel vzdorovať nasledujúce týždne. Som rozvedený otec, čo si odkladá svoje rodičovstvo do kalendára, tak teda držím hubu a krok a vychádzam v ústrety, keď mi zavolajú.

– Kam mám poňho ísť? – spýtal som sa.

– To je zariadené, – povedala Princezná. – Čakaj doma. A ďakujem.

Tak som teda prezliekol periny, premohol som sa a zišiel som dolu do obchodu kúpiť chlieb a monte a zvyšok času som sa rozhodol stráviť výrobou grafu znázorňujúceho, v ktorých hodinách mám v ktorý deň spať. V rámci liečby depresie podľa profesora Bergera.

Medzičasom sa však ozval stály klient s krycím menom Onassis, ktorý moju prebujnenú kreativitu využíva vždy vtedy, keď potrebuje niekde zaujať originalitou, a keďže sa chce tváriť, že to má z vlastnej hlavy, nemôže to zadávať z firmy agentúre. Takže som mu už vymyslel, čím prekvapiť manželku na dvadsiate piate výročie svadby, čo povedať zamestnancom na vianočnom večierku, kam zobrať milenku na dovolenku a čo robiť s pocitom, že kríza stredného veku už po ňom naťahuje svoje studené lepkavé prsty, aby ho chytila zozadu za zátylok práve vtedy, keď sa nepozerá a zdá sa mu, že je v bezpečí.

Ospravedlnil sa, že to potrebuje hneď, a fučal mi pritom do slúchadla, ako mi medzičasom vysvetlil, oblieka sa a nevie sa rozhodnúť medzi jednotlivými stupňami formálnosti. Počkal som si, či sa mu pomedzi vzdychy a sťažnosti na celý svet podarí zo seba vyžmýkať podstatu problému.

– Prípitky, potrebujem od vás nejaké prípitky, – povedal utrápene. – Ale nie obyčajné prípitky, ale také košaté, viete, oni sú Azerbajdžanci, tí, čo s nimi budem dnes piť, a oni majú prípitky aj na desať minút jeden. Som sa s nimi minule cítil jak taký trtko. My u nás povieme Na zdravie a oni... Ja neviem, kde na to chodia, spomenú aj vrch Bazardüzü, aj Rusov a potom sa cez cenu ropy dostanú k vlastnej starej matke a kameňu mudrcov. Nakoniec tam aj niečo zaspievajú, a čo ja s nimi?

– Spievať neviete? – spýtal som sa.

– Zbláznili ste sa? Ja potrebujem nejakú autoritu, urobiť s nimi obchod, a nie aby mi volali záchranku, že mám niečo s nervami. Ja potrebujem od vás dostať tú košatosť, viete, oni v tom vyrástli a my to nevieme, lebo nás tak nevychovali. My sme tí mlčiaci Slováci. Do krčmy, tam niečo popiť, úsečne si niečo povedať, samé holé vety, dať si po papuli, ale len tak neškodne, a zase ísť ukrivdene makať na panské. My nevieme vychutnávať. Nevieme rozmýšľať. Nevieme filozofovať. Nevieme ani tie skurvené prípitky vymýšľať na počkanie.

Tak som mu teda povedal, že urobím, čo budem môcť a čo je v mojich silách za hodinu a dvadsať minút, čo bol náš spoločný časový limit, pretože presne toľko potreboval neprípitkový slovenský úspešný šesťdesiatnik na to, aby trafil do dierok manžetovými gombíkmi, nastúpil do auta a kým ho šofér vyklopí niekde pred drahou reštauráciou vo Viedni, bude sa musieť to, čo mu pošlem do jeho BlackBerry, aj naučiť naspamäť.

Takmer hodinu som hľadal podklady na všetkých možných amerických aj ruských serveroch. Ak chce spraviť biznis s Azerbajdžancami, tak by cez tie prípitky mala nenápadne presvitať jeho hlboká znalosť a fascinácia minulosťou aj prítomnosťou Azerbajdžanu. Volajú ho Krajina ohňa podľa horiacich chrámov zoroastriánov, sú tu paralely so Slovákmi, tiež boli takí nespravodlivo ukrivdení a utláčaní. Majú tam ropu aj náhorný Karabach, všade okolo sú mocnejší a expanzívnejší susedia, čo by si z nich radi odhryzli. Príslovia a porekadlá, nejaký vtip. Pripravil som päť obsiahlych prípitkov a päť stručnejších, ak to po každom prípitku hodia do seba na ex, tak im na artikuláciu ku koncu večera bude stačiť aj Na zdravie. Vyúčtoval som stovku plus stopercentný príplatok za expres vybavenie a vrátil som sa k svojim spánkovým grafom. Za dnešok som si už na skyvu chleba zarobil.



Syn sa objavil presne o siedmej večer. Vyzeral naštvane.

– Ale dáš do vane štupeľ, – povedal ešte vo dverách.

– Spoľahni sa, – povedal som ja.

Nemá rád odtok vo vani a v podstate každú vetu za posledný rok začína slovom ale.

Mal na chrbte ruksačik a za chrbtom asi dvadsaťročné dievča v bielom obtiahnutom tričku s tými najtuhšími bradavkami, aké som kedy videl trčať cez textil.

– Ukáž tatinovi, čo si doniesol! – povedala synovi veselo a otočila sa na mňa:

– Ja som Bejby, – podala mi ruku.

Ruka bola teplá a hladká a mala pevný stisk.

Syn vytiahol spod trička dvd s dvomi dielmi seriálu o inšpektorovi Colombovi. Bolo zohriate a vlhké od jeho tela.

– Ale nepôjdem spať, kým si to nepozrieme, – povedal a hrnul sa dovnútra. – Ja budem Inšpektor Colombo. Už aj trochu som.

– Vidím že si, – povedal som. – Hneď, ako si sa tu objavil, bolo mi to jasné.

– Ale čo to bolo? – otočil sa ku mne Inšpektor Colombo. – To bola irónia? Ale to my dvaja predsa nepoužívame.

Aj by som ho bol objal, keby mi nezdrhol k televízoru.

– Veľa som o vás počula, vraj píšete knihy, – povedala Bejby.

– Vo voľných chvíľach, – povedal som, lebo sa mi fakt nechcelo púšťať do debát o literatúre. Mierili na mňa tie bradavky a byť v hľadáčiku takýchto zbraní znamená, že je celkom jednoduché stratiť koncentráciu.

– A máte dosť voľných chvíľ? – spýtala sa.

– Ako kedy.

– Lebo by som mala pre vás nejaké zápletky, keby ste potrebovali.

– Aké napríklad?

– Neviem, či vám ich môžem povedať.

– To neviem ani ja.

– Podľa toho, či máte predsudky.

Dívala sa na mňa úkosom, tak akosi bokom, mala pekný profil a veľa sa smiala. Vypýtala si pohár vody a vypila ho na jeden dúšok, opretá o linku v kuchyni. Vyžehlené vlasy, opálená koža a trochu veľký zadok. Kopa telesnej energie, ktorá ju vláčila za sebou. Flirtovala priamočiaro a pritom s ostychom, akoby si ešte nezvykla na to, že má telo, ktoré na mužov pôsobí a s ktorým sa dajú robiť všelijaké veci.

– Čo si myslíte o vekovom rozdiele medzi partnermi? – spýtala sa.

– Že na ňom nezáleží, – povedal som.

– Schvaľujete ho či neschvaľujete?

– Nezáleží na vekovom rozdiele. Stretnete človeka, ktorý vás zaujíma, a ten človek je jedinečný, nikde na svete neexistuje žiadna jeho kópia, ktorá by mala o pätnásť rokov menej alebo viac. Takže buď beriete tohto aj s vekom, ktorý mu prináleží, alebo si musíte hľadať iný originál.

Usmiala sa.

– Nešli by ste so mnou niekedy na kávu? – spýtala sa.

– Teraz nemôžem.

– Veď niekedy.

– Niekedy áno.

– Niekedy v zmysle nikdy alebo v zmysle budúci týždeň?

– Niekedy v zmysle niekedy, – povedal som.

Do kuchynských dverí sa postavil Inšpektor Colombo a pozeral na mňa veľkými očami. Vždy sa vedel pozerať. Prakticky od narodenia. Oči ako baterky, bez žmurknutia, až na dno duše.

– Ale ja som to už nachystal, – oznámil nám a tak sme išli. Ja k prehrávaču s príbehom vraždy počas kúzelníckeho predstavenia a Bejby na nejakú rozlúčku so slobodou svojej spolužiačky z krúžku, čo si zajtra berie svojho suseda od nich z dediny.

Dal som Inšpektorovi retrohračku na baterky, ktorú som mal doma ešte od Vianoc, ale v pravý čas som ju nevedel nájsť. Rovnakú som mal kedysi aj ja. Elektrický obvod s dopravnými značkami. Keď spojíte správne značku a jej význam, zasvieti svetielko. Dúfal som, že ho to zabaví dostatočne dlho na to, aby som mohol medzitým nahodiť udicu na Trinity. Tú už dvakrát zbalenú a potom rozbalenú. Tak som jej teda letmo internetovo kývol, len akoby idúc okolo. Komunikovať začneme až zajtra. Dnes je treba, aby som sa pripomenul a ona mohla na mňa v noci myslieť. Alebo ma spomenúť kamarátke. Teda nie mňa, ale toho jeblingtona Nea. Záujem je vecou dávkovania.

Inšpektor nechcel nič jesť. Je to jeho páka na dospelých odvtedy, ako pochopil, aký mocný nástroj má v rukách, keď krúti hlavou s pevne zomknutými perami, vypľúva obslintané sústa na okraj taniera, zarmútene civie na nedotknutú porciu a hovorí Ale nie, to nemám rád, fúúúj. Niežeby bol u mňa nekonečný výber toho, čo je na jeho zozname jedlých potravín, ale keď odmietol kuracie stehno, toast aj pizzu, bol som v koncoch. Nakoniec súhlasil s hemendexom, ale keď som ho v pote tváre urobil, zdvihol oči a povedal:

– Ale ja nejem žĺtky.

– Čo neješ? – spýtal som sa.

– Žĺtky. Nejem.

– Odkedy?

– Odmalička.

– Minule si ich jedol.

– Nejedol.

Sedel za stolom, chudé bledé dieťa, celý zvyšok jeho energie prúdil do mozgovne, ostatné telo už len zo zotrvačnosti sedelo na stoličke, ruky z posledných síl podopierali hlavu, nohy v zašpinených teniskách mu viseli zo sedadla.

– A čo iné by si chcel? – spýtal som sa unavene.

– Ale to nemáš.

– No skús.

– Ale ty aj tak nevieš robiť palacinky.

– Viem. Mohol si to pokojne povedať skôr, že chceš palacinky.

– Ale ja som to skôr nevedel.

Kým som robil palacinky, on rozobral elektrickú hračku a drôty nahradil kovovými čajovými lyžičkami naukladanými do radu. Prikladal pomedzi ne všetko možné, čo našiel v byte, a skúšal elektrickú vodivosť. Mal iba štyri roky, keď vedel plynulo čítať a písať vo worde. Teraz má osem a bojí sa hmyzu, výšky, hĺbky, lekárov, tmy, množstva ľudí, samoty, vracania, slín a iných hnusných vecí. Ale vie hľadať na internete rýchlejšie než ja, pozná naspamäť trasy metra všetkých európskych hlavných miest, chápe princíp vznetového motora aj teóriu čiernych dier. Ak v škole pre krpatých géniov nemá z písomky 100 bodov zo 100, ale iba 99, treba ho utešovať, pretože sa budí v noci so zúfalým plačom. Po kom to zdedil? Po mne nie. Po Princeznej tiež nie. Obom nám štandardne kopa vecí nedochádza. Bohvie čo mala Prozreteľnosť za lubom, keď vám pridelila toto dieťa, povedala pred časom moja sestra, dívajúc sa na Inšpektora, ako zo škatule od topánok zostrojuje Laternu magicu, pretože im o nej hovorili v škole.

Natlačil do seba sedem palaciniek a spýtal sa ma, čo presne znamená slovo sexy a či by mohol mať doma pieskomila.

– To sú tí, čo žujú papier? – spýtal som sa inteligentne, takže nám príjemne ubehlo dvadsať minút browsovania po internete, kým si Inšpektor spomenul na to sexy.

Nestačil som to zobrať zoširoka, pretože zazvonil Sheldon v kravate a obleku s vychladenou fľašou z uruguajského národného bohatstva v rukách.

– Ako sa to hovorí? Že vytrtkať mozog z hlavy? – povedal s neveriackym úsmevom.

Keď sa za mojím chrbtom objavil Inšpektor s obrázkom pieskomila, Sheldon očervenel, povedal, že fakt ďakuje za včerajšok, strčil mi víno do ruky a šiel.

– Dáš mi ochutnať? – spýtal sa ma Inšpektor.

– To je alkohol. Takže nedám. Vieš, čo robí alkohol s deťmi.

– Ale to si mi už hovoril.

– Som rád, že to chápeš.

– Ale to ma uráža.

– Čo presne ťa uráža?

– Že keď som dieťa, tak nič nesmiem.

Zapípala mi esemeska z azerbajdžanského večierka: „Vy ste kurva vyjebana, oni ma tu teraz na usta bozkavaju, taki su z tych vasich pripitkov hotovi, na usta ma bozkavaju a vsetko bradati smradlavi kozojebi, ste tu mali byt vy a nechat sa od nich olizovat.“ Správu som vyhodnotil ako poďakovanie a pochvalu a vypol som si mobil.

Umyli sme si zuby a šli sme do postele. Čítanie, škrabkanie a zhasnutie v predpísanom poradí. Potom zapáliť lampu na stole v obývačke a nechať otvorené dvere, aby tma ako taká nemala šancu. Vo svetle od vedľa bolo jasne vidieť Inšpektorovu intenzívnu banskú činnosť.

– Nejedz ten sopeľ, prosím ťa.

– Ale ja ho mám v nose.

– Vyber si ho do vreckovky.

– Ale ty ho chceš zahodiť?

– Mám si ho odložiť?

– Ale mohol by si si založiť zbierku sopľov.

– Budem o tom uvažovať.

– Ale, tati?

– Áno?

– Tati, ale ten sopeľ mi vážne chutí.

Na to som nemal čo povedať.

Zatvoril oči a držal ich tuho zatvorené, akoby chcel donútiť spánok, aby sa čo najrýchlejšie zúčastnil na našej spoločnej posteľovej akcii. Potom ich otvoril a povedal mi s plnou vážnosťou:

– Ale som rád, že som tu.

Ťažké je byť otcom. A ešte ťažšie je ním nebyť, keď ním už ste.





Druhá noc – sobota


Z palubného denníka idiota:

Mám za sebou prvú noc. Spal som v čase od 23:00 do 6:00, tak ako bolo predpísané. Teda v tom čase som ležal v posteli a predstavoval si hladinu mora. Moc autosugescie sa už tradične veľmi preceňuje. Môžem si o jedenástej večer predstavovať hocičo a nič z toho nebude, pretože moja hlava je zvyknutá ľahnúť si o tretej nadránom a ešte dlho premietať o tom, že celý svet speje do záhuby a že ja osobne mám na tom veľký podiel viny.

Takže som si v duchu recitoval básničky, počúval zvuky od susedov, pozoroval prasklinu na strope pripomínajúcu deltu Orinoka a snažil sa udržať v mysli predstavu drôteného modelu osemstenu. Potom som potichu vstal, šiel si do chladničky zobrať plechovku veľkopopovického kozla a až to bol impulz, ktorý ma konečne vypol.



Budil som sa aj tak celú noc. Počul som divné zvuky, zakrýval Inšpektora, doniesol mu vodu, sám som sa šiel napiť, odprevadil ho na záchod, sám šiel na záchod. Snívalo sa mi, že ma naháňa veľký čierny pes a ja som pred ním utekal, až kým som nemal kam, k plotu z ostnatého drôtu, a tam sme s tým psom obaja prišli na to, že je to celé omyl, že to ja chcem zožrať jeho, tak sa ten pes otočil a zdrhal prenasledovaný mojimi cvakajúcimi zubami. Keď som sa zobudil, zistil som, že mám na tvári nohy svojho spiaceho syna a že nebolo prezieravé vynechať včera večer sprchovanie.

Šli sme dať umyť auto, pretože Inšpektor v ňom rád sedí, keď je nastriekané penou a okolo sa s temným hukotom hýbu obrovské kefy. Zatvára vtedy oči s jemným úsmevom na perách a rozjíma. Keď si raz pritom ešte aj k lícam priložil ruky zovreté v päsť, spomenul som si, že presne takto vyzeral aj na fotke z ultrazvuku z čias, keď bol ešte v Princezninom bruchu. Asi mu tá umývačka pripomína šťastné časy, keď nemusel čeliť tomuto hlučnému a nebezpečnému svetu. Keď bol obklopený vodou, šumom, prítmím a nemusel nič jesť, na nič odpovedať, po ničom túžiť, všetky želania boli vopred splnené a on nemusel fakt nič, len sa držať nažive, rásť a v pravý čas sa nechať vysunúť z temnej vody do ostrého svetla za šípkou so svietiacim nápisom VPRED.

Tak sme teda vyšli von čistí a v ústrety gýčovo slnečnej sobote.

– Ale dnes by som rád urobil nejakú srandu, – oznámil mi Inšpektor v aute.

– Tak urob, ale nech ma netrafí šlak.

– Ale veď ty sa nemusíš smiať, keď ja urobím tú srandu. Len sa tak zvláštne pozrieš a bude ti dobre.

– To mi vyhovuje.

– Ale vieš, ako zistíš, že to je ono?

– Skúsim to postrehnúť.

Pozrel na mňa pochybovačne. Za osem rokov života sa už naučil, že na môj postreh sa neradno bezvýhradne spoliehať.

– Žmurknem na teba. Takto, – žmurkol na mňa s plnou vážnosťou a ja som sa smial, až som zabudol odbočiť.



Raňajkovali sme v McDonalde, lebo nepoznám dieťa, čo by malo voči ktorémukoľvek ich produktu akékoľvek námietky. Asi do tých hranolkov dávajú nejaké drogy. Inšpektor sa natlačil tak, že som mal celodenné obavy o jeho žlčník. Vybral nejakú príšeru z Happy Mealu, čo je teda ďalší geniálny marketingový nápad, celý čas ňou pískal a naberal si jej hlavou barbecue omáčku. Nechal som ho. Trochu tej domáckej anarchie treba importovať aj do exteriéru.

Potom tam prikvitla moja bývalá Princezná aj s novým Manželom Jasnou Voľbou. Vyzdvihnúť si Inšpektora. Princezná sa tvárila, že sa ponáhľa, zjavne jej toto milé stretnutie nerobilo dobre na pleť. Manžel Jasná Voľba si so mnou teatrálne priateľsky podal ruku. Akože správny chlapík. Lezie mi na nervy, a to zatiaľ dosť bezdôvodne. Ale veď ja si na nejaký dôvod počkám.

– Budem mať všetko ako tatino, keď budem dospelý, možno aj skôr, – oznámil Princeznej Inšpektor. – Úplne všetko. Aj to tetovanie, mami.

– Tetovanie? – spýtala sa Princezná a obelela.

– Budem mať také isté. Ale nemôžem ti povedať, kde presne, ani čo na ňom bude, – povedal syn. – Je to len medzi mnou a tatinom. Tajné miesto. Tajná tetovačka.

Inšpektor sa na mňa otočil. Absolútne vážne a celkom nenápadne žmurkol pravým okom. Nemám žiadne tetovanie. Milujem ho.

Pozeral som za nimi, keď šli k autu. Inšpektor chytil Manžela Jasnú Voľbu za ruku. Malo by ma to potešiť. V takýchto situáciách si treba vždy klásť otázku, čo je najlepšie pre dieťa. A pre dieťa je dobré, keď má pri sebe niekoho, koho chce chytiť za ruku. Bolo by mi však celkom sebecky milšie, keby ho radšej tak detsky mimochodom kopol do zadku.



Dvere som mal zamknuté na dvakrát, hoci ja zamykám len raz. A v predsieni som zacítil niečo ako veľmi jemný závan jablkovej vône. Modré tenisky som mal od seba, akoby o ne niekto zakopol. Ale to všetko som si uvedomil, až keď som zaregistroval ten zvuk zo spálne. Revolver po starom otcovi nestrieľa. A nemám ani poruke bejzbalku, mám voči bejzbalkám poruke vrodenú nechuť. Mám však v skrini pri dverách škatuľu s náradím a tam hasák. Kvôli radiátorom. Hasák je lepší než holé ruky a rétorická vybavenosť. S hasákom si trúfnem aj na vládcu pekla.

V spálni nikto nebol. Teda zdanlivo. Niekto tam určite bol, pretože som nejakým šiestym zmyslom, takým, čo majú hady, takže cítia otrasy a vedia, kedy sa zdekovať pred blížiacimi sa trekovými bagandžami a kedy pred zemetrasením, tak takým šiestym zmyslom som cítil, ako niekde blízko splašene bije cudzie srdce. O život. Úplne infarktovo.

Za dverami, v skrini a pod posteľou. To sú tri miesta, kam by sa zmestil človek. Za dverami ani v skrini nikto nebol. Takže pod posteľou.

Zohol som sa a nadvihol plachtu.

Bola tam žena. Taká trochu staršia Hermiona Grangerová. Pozerala na mňa vytreštenými očami. Na mňa a na ten hasák.

– Nie je to tak, ako to vyzerá, – povedala.

– To ma zaujíma, – povedal som.

– Nemali ste byť teraz na plavárni? – spýtala sa.

– Nemali ste byť teraz úplne inde? – spýtal som sa ja.

– No mala, – priznala.

– Aha.

– Mrzí ma to.

– A ďalej?

– Čo ďalej?

– Čo robíte pod mojou posteľou?

– Nič.

– Potrebujem počuť viac, inak vás tam prišpendlím týmto hasákom a volám políciu, – povedal som nekompromisne.

Len sám boh vie, čo by tým policajtom narozprávala, keby som ich naozaj zavolal a komu by nakoniec verili. Vyzerala na pokročilú duševnú kulturistku, keď tak so mnou konverzovala z dlážky akoby nič.

– Čo sa stane, keď vyleziem? – spýtala sa a stále pohľadom fixovala ten hasák.

– Uvidíme.

Vyšla spod postele. Mala na sebe džínsovú minisukňu, kvetovanú košeľu a tenisky. Tak sa chodí na Miletičku kupovať paradajky a nie obzerať cudzie byty, keď nikto nie je doma. Na svetle vyzerala staršia. Mala možno aj tridsať. Ale obličku by som na to nestavil. Uhladila si vlasy a pozbierala drzosť.

– Mohla by som dostať pohár vody? – spýtala sa.

– Nie, – povedal som.

Čo majú všetky s tou vodou? Písali v nejakom časopise, že je to zdravé alebo že je to sexy?

– Neviem, kde mám začať, – povedala.

– Skúste chronologicky.

– Akože zrazu som zistila, že stojím u vás v spálni a vôbec neviem, ako som sa sem dostala?

– Dobrý začiatok.

– Že?

– Skúsme teda pokračovať retrospektívou.

– Mám okno.

– Klamete.

Pozerala na mňa. Mala pekné oči. A pehy. Nie veľa. Boli celkom svetlé. Takže chodí von a je bez mejkapu. Pokusne sa usmiala. Ale ja som sa na to nechytil. Bolo to ako v nejakom čudnom francúzskom filme, v takom, čo pozeráte a máte nejasný pocit, že je to šialene umelecké, ale stále vám unikajú súvislosti a vôbec tým ľuďom nerozumiete. A potom to skončí a vy zostanete podivne sklamaní, ako keď vám niekto rozpráva strašne dobrý vtip, ale tesne pred pointou zistí, že ju zabudol.

– Nemohli by sme sa presunúť do obývačky? – spýtala sa. – Tu musím stále premýšľať, či ma náhodou neznásilníte.

– Ja neznásilňujem.

– Ešteže tak.

– Zatiaľ, – povedal som. – Ale doteraz som si ani nikdy nenašiel pod posteľou zlodejku. Takže ťažko povedať, čo sa stane.

Premerala si ma od hlavy po päty, akoby zvažovala, či by to za to stálo. Potom sa zatvárila zaskočene.

– Máte rozopnutý zips, – povedala.

Nosím džínsy na gombíky, ale aj tak som sa ja idiot pozrel dolu. V tom momente som zaregistroval letmý pohyb a niečo mi streklo do očí. Pálilo to úplne neznesiteľne. Chytil som si oči, to sú tie blbé inštinkty, na to som zacítil kopnutie do rozkroku a už len pohyb vzduchu smerom k dverám.

Mala náskok len dve sekundy, lebo aj keď oslepený a nakopnutý, dokážem sa prekonať. Lenže aj tie dve sekundy jej stačili na to, aby vybehla z dverí a zamkla ma v mojom byte zvonku.

– Prepáčte mi to, ospravedlňujem sa! – zakričala mi ešte z chodby a už som len počul jej tenisky zbiehať dolu schodmi.

Neviem, odkiaľ mala kľúč, nerozdávam ho na počkanie. Teraz bol však zastrčený z druhej strany dverí a nedal sa vytlačiť.



Čakanie na Sheldona, ktorý si bol dnes zaplávať bezo mňa, mi ubehlo rýchlo, pretože to chvíľu trvá, kým si vymyjete z očí slzný plyn a precitnete z tranzu.

– Ty máš teda život, – povedal Sheldon a nedokázal som dešifrovať, či mal v hlase súcit, alebo stopy závisti. – Nechceš bezpečnostnú kameru? Mám doma jednu navyše.

– Načo? – spýtal som sa.

– Pomáha to hlavne psychicky, – povedal Sheldon, a tak som ju teda chcel.

Kým mi ju Sheldon inštaloval, vysvetlil mi, že základnou zásadou prežitia so ženami je dať im najavo, že nie si na hranie. Lebo ženy sú ako zvieratká v zoologickej. Akonáhle ste na hranie, už môžete byť ľahko aj na zožratie. A nie je nič smutnejšie, ako stretnúť obhlodaného chlapa, ktorý už spadol do kategórie „potrava“.

Počúval som ho s nadšením, pretože Sheldon v hlave skladoval a vyrábal také haluze, ktoré sa u mňa nenachádzali, ale ja som ich zas vedel distribuovať ďalej.

Naliali sme si, sedeli na gauči a pozorovali kameru. Či ju je vidno. Či naozaj funguje, keď má. A či nefunguje, keď nemá fungovať. A ako vyzeráme, keď nás to nasníma.

Ako dvaja pacienti na liekoch.

– A ako vlastne vyzerala? – spýtal sa Sheldon.

– Kto?

– Tá ženská, čo si ju mal pod posteľou.

– Normálne, – povedal som.

– Trtkavosť na koľko bodov?

– Neviem. Z tohto hľadiska som ju nehodnotil.

– To hovor vieš komu.

– Tak sedem.

– Sedem z desiatich alebo sedem zo sto?

– Sedem z desiatich, ale za ten slzný plyn a kopnutie medzi nohy päť bodov dolu.

– Takže dva?

– Dva.

– S dvojkou by som do postele nešiel, – povedal Sheldon a ja som mu veril. Keď si raz niečo obodoval, už s tým nemohol pohnúť.



K môjmu diagramovému zaľahnutiu mi chýbalo ešte 45 minút, keď Sheldon odišiel, tak som sa pripojil, aby som vyskúšal, či nie je niekto online.

TRINITY: Mala som dnes ťažký deň. A ty?

NEO: Aj ja.

TRINITY: Nebude to znamenie?

NEO: Bral by som aj príjemnejšie znamenia.

TRINITY: Napríklad?

NEO: Hlboký oslobodzujúci spánok hneď ako si ľahnem. Pokoj v duši. Mier. Nie únavu, nie pocit, že už nič nové nemá zmysel začínať, pretože sa to aj tak pokazí, tak ako sa to už na milión spôsobov pokazilo v minulosti. Nádej. Dôveru. Pocit naplnenia už len tým, čo žijem v prítomnosti.

TRINITY: Ale veď toto všetko máš na dosah.

NEO: Kde? Prečo naťahujem ruku a nie je to tam?

TRINITY: Prečo? :–) To musíš zistiť ty, ale zložitý trik to nie je.



A odpojila sa.



Otvoril som okno dokorán a pozeral na nočné mesto. Dnu sa tlačil chladný vzduch a komárie samičky.

Akýsi stratený som sa cítil v posteli. Možno sa zmenšujem, len tá posteľ rastie, aby sa do nej zmestili všetci tí, čo v nej už boli.





Tretia noc – nedeľa


Tesne predtým, ako mi o šiestej zazvonil budík, zazvonil aj telefón, ktorý som včera v rámci akútneho záchvatu existenciálnej úzkosti zabudol vypnúť. Volal mi Sheldonov brat Nadoraz. Najskôr som si myslel, že mi chce povedať niečo strašné, že Sheldon zomrel alebo že niekde niekoho zabil a ja mu mám doniesť do pivnice jedlo, hotovosť a falošné fúzy, ale potom z neho vypadlo, že potrebuje okamžite vymyslieť mená pre mačiatka.

– Preboha, čo? – spýtal som sa ho nechápavo ešte z druhého brehu.

– Je to súrne, – povedal mi. – Ak nebudú mať mená, neviem, ako ich mám oslovovať, a to ma veľmi stresuje. Naozaj veľmi.

Natiahol som na seba teplý paplón a zatvoril oči pred dobiedzajúcim ranným svetlom.

– Ty máš nejaké mačiatka? – spýtal som sa unavene.

– Ja nie. Moja mačka ich má. Doteraz som ich rodil.

– Ach. Gratulujem.

– Ďakujem. Rodička aj deti sú v poriadku. Dal som ich do škatule od Nintenda Wii, aj s mojou bundou Tommy Hilfiger, už ju skoro nenosím. Myslíš, že im to bude vyhovovať?

– Poznám kopu ľudí, čo by si to s tvojou mačkou pokojne vymenili.

– Vidíš, a ja nepoznám žiadneho, ktorého by som vymenil za mačku, keby na to prišlo, – povedal on celkom úprimne a mne sa zrazu až bolestne intenzívne chcelo uniknúť pred hovormi o zvieratách naspäť do spánku, ktorý tak škodí mojej duševnej vyrovnanosti. Ale nedalo sa, kým bol Nadoraz na linke a dožadoval sa mien pre svojich sedem malých mačiek. Konkrétne sedem šťastných mien pre sedem šťastných mačiek.

– A čo ťa robí šťastným najviac zo všetkého? – spýtal som sa z polospánku.

– Úprimne?

– Úprimne.

– Kokaín. Sex. Muzika. Chlast. Úspech.

– To je len päť. Ešte dve mačiatka nemajú meno.

– Prachy. Prekvapenia.

– No vidíš, a máš sedem šťastných mien, – povedal som mu.

– No počkaj, nemôžem predsa kričať „Kokaín, Sex, Chlast, večerááá“. Alebo „Dobrý deň, prosím vás, stratil sa mi Úspech, nevideli ste ho?“.

– Mne by sa to páčilo.

– Ty by si pomenoval mačky Sex a Úspech?

– Ja by som si ich pomenoval Whisky a Zlatá Tequila. Alebo Iršay a Oliver. A Segedín a Francúzsky Krémeš. Alebo Téza a Antitéza. A ešte Edukácia a Metamorfóza.

– Neznášam segedín. A z tequily vraciam, – povedal Nadoraz úplne vážne. – A nerob si zo mňa prdel. Volám ti ako odborníkovi, čo mi vyrieši problém, aby som mohol ísť spať spokojný, že som to vybavil.

– No dobre, tak čoho je sedem? – povedal som. – Sedem smrteľných hriechov, napríklad. Nemohli by sa tie mačky volať Lakomstvo, Smilstvo, Obžerstvo a tak?

– Nie, – povedal on.

– Sedem statočných? – skúsil som to.

– To by šlo.

– Nepamätám si mená postáv, ale mohli by sa volať podľa hercov. Yul, Elli, Steve, Charles, Robert, Horst a James.

– To sú ale všetko mená pre kocúrov. Ako sa nejaká mačka môže volať Horst?

– Podľa mňa je to celkom sexy.

– Veď by sa jej ostatné mačky smiali.

Nevyzerá to tak, ale Nadoraz pracuje v obrovskej nadnárodnej firme, považujú ho za celkom príčetného a platia mu neskutočné peniaze za jeho erudované názory. Fascinujúce.

Predstavil som si, že sa teraz postavím a urobím si kávu. Predstavil som si príjemný chlad parkiet a dlaždíc na bosých nohách, klokotanie horúcej vody, vôňu kávy a potom jej chuť na jazyku. A vtedy mi to došlo.

– Mám pre teba sedem šťastných mien pre tvoje mačky, – povedal som Nadorazovi. –Tri dievčenské a štyri chlapčenské. Tak nejako cítim, že presne tak to bude medzi nimi rozdelené podľa pohlavia.

– Ideš, – povedal.

– Dievčenské sú: Streda, Sobota a Nedeľa. Chlapčenské Pondelok, Utorok, Štvrtok a Piatok.

– Áno!

– Áno?

– To sú mená pre moje mačiatka.

– Som rád, že som mohol pomôcť, – povedal som a čo najrýchlejšie zložil.

Pod sprchou som myslel na všetky svoje slovenčinárky, ktoré chceli, aby som svoje slohy čítal postojačky pred celou triedou. Myslel som na profesora štylistiky, ktorý mi na seminári na jednom mnou napísanom odstavci dokazoval, že nech momentálne o svojich profesionálnych smerovaniach hovorím čokoľvek, ja som jednoducho budúci veľký prozaik, on to pozná podľa vetnej stavby. Bohvie, čo by povedali teraz. Nevychádzam z domu, celé dni trávim v župane, mlčím a vymýšľam mená pre mačky.



Z palubného denníka idiota:

Podľa spánkového grafu a podľa presvedčenia profesora Mathiasa Bergera mám pred sebou tridsaťpäť hodín, keď nesmiem spať. Pozeral som si toho profesora na internete. Na fotke vyzerá celkom nepríčetne. A dosť nevyspato. Myslím, že psychiatrii sa nikdy nejde profesionálne venovať človek, ktorý sám nemá duševné problémy. No a to sa potom na seba nabaľuje. Nebudem spať celý deň, celú noc, celý deň. Až v pondelok o piatej popoludní mám dovolené zatvoriť oči. Zdá sa, že tej chvíle sa možno ani nedožijem. Tak málo sa mi chce dožiť. Tak málo mám motivácie. Je dostatočným dôvodom na život zotrvačnosť? Chce niekto, aby som tu bol ďalej? Chýbal by som niekomu? Koľko by trvalo, kým by niekomu začalo byť čudné, že keď mi zvonia, neotváram? Zomriem a nenájdu ma a moje nehmotné ja sa bude dívať, ako sa moje hmotné neživé telo nafukuje, puchne a rozteká. Estetika hnusu. Mal by som v tom nájsť zaľúbenie čo najskôr, nech ma to potom nepríjemne neprekvapí a nepokazí mi dobrý dojem z môjho prechodu medzi dimenziami. Ak teda smrť nie je len vypnutie, ako tvrdia optimisti.



Z utajeného čísla mi zavolal nejaký chlapík, že číslo má od môjho bližšie neurčeného stáleho klienta a mám ho oslovovať Posledný Skaut.

– Podľa toho filmu? – spýtal som sa.

– Nie. Som naozaj posledný. A naozaj skaut. Aspoň vo vnútri, – povedal. – Navonok už prechádzam transformáciou.

Hlas mal unavený a starý. Päťdesiatnik alebo šesťdesiatnik. Trochu čudný prízvuk, akoby normálne slovenčinu príliš nepoužíval. Napadla mi Austrália, ale bol to len impulz, ťažko by som vedel povedať prečo.

– Ok, tak dobre, Skaut, čo môžem pre vás urobiť? – spýtal som sa.

– Posledný Skaut, – povedal.

– Prosím?

– Oslovujte ma Posledný Skaut. Celým menom.

– Celým menom. Jasné, ako chcete.

– Potrebujem, aby ste pre mňa napísali list s prosbou o odpustenie.

– A čo treba odpustiť?

– Moju existenciu.

– A kto to má odpúšťať?

– Otec.

– Váš otec?

Neodpovedal hneď. Len sťažka vydýchol. Pauza bola o niečo dlhšia, než by bolo prirodzené. Ale čakal som. Niekedy nie je nutné príliš sa pýtať. Niekedy stačí počúvať. Ľuďom sa vraj pri terapii, akejkoľvek terapii, uľaví často ešte predtým, než sa začne liečba, iba tým, že majú pocit, že ich konečne niekto počúva. Ak sa teda niekto, kto by ich naozaj počúval, aj nájde. Ja som toho veľa prevratného v živote nedokázal. Ale počúvať viem brilantne.

Muž sa znovu ozval:

– Vlastne to nie je môj otec, ale veľmi sa ním snažil byť.

– A čo sa stalo? – spýtal som sa.

– To by bolo dlhé rozprávanie.

– A čo sa teda stalo, že ste pocítili potrebu prosiť o odpustenie?

– Zomiera. A ja som prišiel po tridsiatich rokoch domov. Do vlasti. Návrat strateného syna. Poznáte to? Už týždeň bývam v hoteli a nie som schopný ísť za ním. Neviem, čo mám povedať. Tak som si myslel, že by to mohlo byť v liste. Keby ma za ním nechceli pustiť, pošlem mu ho.

– Keby nezomieral, tiež by ste prosili o odpustenie? – spýtal som sa. – Cítite vinu a túžbu dať to do poriadku?

– Jeho smrť, ktorá je už asi neodvratná, to bol len posledný impulz, znamenie, že už nemôžem čakať.

– Dobre. Tak teda rozprávajte všetko, čo vám v tejto súvislosti napadne, a ja si budem robiť poznámky.

– Oslovenie by malo byť „Otec“, – povedal on.

– Píšem si.

– Nikdy som ho tak neoslovil. A on o to veľmi stál. Chcel byť mojím otcom, ale ja som nechcel byť jeho synom, tak veľmi som nechcel, tam sa to všetko začalo, v tom mojom vzdore, nič som vtedy nepochopil a všetko som pokazil.

Muž sa rozplakal a položil.



Urobil som si praženicu a poskytol jednu rýchlu konzultáciu vo veci zbalenia kolegyne v práci. Že či jej má ten nešťastník v pondelok nad kopírkou vyznať lásku. Jasné, že nie. Nech len zostane dlhšie v práci, pochváli jej sukňu a tvári sa, že má inú frajerku.



Inšpektor mi poslal esemesku:

Ale ja už viem, ako by sme mali spať. Dolu hlavou. Ešte som nevyriešil, ako to urobíme, aby sme nespadli, keď zaspíme a odhačknú sa nám nohy z tej tyče medzi tvojimi dverami. Ale to vymyslím. Ideš do toho so mnou?

Odpísal som:

Jasne, ze do toho idem s tebou. Minimalne to treba vyskusat. Co si od toho slubujes?

Odpoveď prišla okamžite:

Ale veď vieš, čo je gravitácia, už som ti to vysvetľoval, tak keď tam dolu natečie viac krvi, tak to bude lepšie fungovať. Neviem, načo je nám toľko krvi v nohách a bruchu a v medzinoží, keď tam to vôbec nie je také potrebné ako v tej hlave.

Zasmial som sa a naťukal:

Vies, co je to evolucia, minule som ti to vysvetloval. Keby bolo vyhodne mat v nohach a medzinozi menej krvi a viac v hlave, tak sa tak vyvinieme. Ale vidis, prezili prave ti, ktori to mali zariadene tak ako ty a ja. Co ale neznamena, ze nie je co vylepsovat.

Napísal:

Ale kedy to urobíme? Ale odvezieš ma v pondelok ty?

Odpísal som:

Hocikedy. A pondelok plati!

Aj by som mu bol hneď zavolal, ale je nedeľa, a nie moja nedeľa. Takže dnes Inšpektora prehovára Manžel Jasná Voľba k návšteve kostola alebo ku konzumácii slepačej polievky u svojej matky.



Zavolal som otcovi. Svojmu. Nemávam často toto nutkanie, pretože musím v rozhovoroch s ním zvyčajne oddrieť drinu konverzácie aj zaňho.

– Že ako sa mám? Chodím po doktoroch. Všetko sú to idioti, – povedal otec.

– S čím chodíš po doktoroch?

– Akože s čím? So všetkým! To začneš s jedným a potom si ťa posielajú a ty chodíš jak taký trotl. A zakaždým ti nájdu niečo ďalšie.

– A bolí ťa niečo?

– Ale to nikoho nezaujíma, čo ma bolí. To je nepodstatné, to nie je smerodajné. Naposledy vieš čo? Predpísali mi lexaurin. U kardiológa. A ja mu hovorím, tomu doktorovi, pripadám vám nejaký psychicky labilný? Pripadá vám, že to potrebujem?

– A čo ti povedal?

– Že vyskúšajte a uvidíte.

– A vyskúšal si?

– Vyhodil som to do kontajnera, mňa nebude nejaký tridsaťročný trkvas presviedčať, že som na hlavu!

– No vidíš, mohol si mať zážitky.

– A čo voláš?

– Len tak, chcel som sa porozprávať.

– Musíme niečo zorganizovať. Veď sa všetci tak málo stretávame.

Nechcel som sa stretávať so všetkými. Nie teraz. Nechcel som prekrikovať deti, podávať si misy cez celý stôl, súkať zo seba nič nehovoriace bonmoty. Chcel som byť len s ním a mlčať k veci.

– Nepôjdeme na kávu? – spýtal som sa a cítil sa úboho, tak trochu ako desaťročné decko stojace na prahu jeho pracovne čelom k jeho chrbtu sklonenému nad papiermi. – My dvaja niekedy? Napríklad dnes?

– Už sme kúpili dve husi. Niekedy cez víkend ich rozmrazíme.

Chcel mať všetky rozhovory s početným príbuzenstvom za sebou naraz ako veľký nákup.



Z nedeľnej skľúčenosti ma vytrhla Bejby. Opretá o zvonček pri mojich dverách, v červených šatách a zase bez podprsenky.

– Je nedeľa, – povedala s úsmevom namiesto pozdravu. – Deň zážitkov!

– Nedeľa je deň zážitkov? Vždy som si myslel, že nedeľa je deň modlitby a depresie z pondelka.

Vošla dnu bez pozvania. Voňala škoricou.

– To je už prekonané, my už vieme, že čo nezažijeme dnes, to nám blízky koniec sveta spláchne do kanála, – povedala.

Smiala sa pritom a bola taká očarujúco živá, že keby ju ten koniec sveta teraz stretol, tak s ňou pôjde na kolotoče a armagedon odloží na neskôr.

– Poďte so mnou von, – povedala.

– Nemám si čo obliecť, – povedal som.

– Tak zostaňme tu, – povedala.

– Mám prácu.

– Môžem sa pozerať?

– Na čo?

– Ako pracujete.

– Sedím pri počítači a píšem.

– Vzrušujúce.

– Tých vašich šiat je sem škoda, – povedal som. – Potrebujú viac divákov. Choďte sa von baviť a my sa dohodneme na inokedy.

– Na to vám neskočím, – povedala ona. – Viete, čo som sa naučila od detí? Že čakať sa neoplatí a sľubom veriť netreba. Berte všetko hneď, len to sa počíta.

– Nechcem byť nezdvorilý, ale fakt mám teraz prácu.

– Ani na kávu nemáte čas? Ja ju urobím.

Nepočkala na odpoveď, zohla sa a vyzula si strieborné sandále na opätkoch. V predklone a v obtiahnutých šatách mi predviedla zadok v novom svetle. Minule som mu asi krivdil, lebo teraz vôbec nevyzeral zle. To sú tie zradné džínsy, niektorým ženám robia zo zadkov kredence. Okrem toho som tentoraz nezaznamenal ani stopy po nejakých nohavičkách.

– Tak dobre, – povedal som. Vyhodiť z bytu dievča bez nohavičiek to by bolo čisté rúhanie a neprinieslo by mi to šťastie.

V kuchyni trieskala hrnčekmi aj kávovarom, a to mi nerobilo dobre. Nemám rád, keď niekto narušuje systém, ktorý funguje, a vnáša doň chaos nekoordinovanými pohybmi. Bola v tej kuchyni nervózna a ja som bol nervózny z nej.

– Čo si myslíte o manželstve? – spýtala sa, keď sa aj s dvomi kávami zjavila pri mne.

– Že si ho treba dobre rozmyslieť, – povedal som.

– A o rozvode? – položila mi na stôl šálku a pootočila sa, v dokonale vypočítanej špirále mi všetko pekné, čím disponovala, ukázala v tom najlichotivejšom uhle.

– Aj ten si treba dobre rozmyslieť, – povedal som.

– A nad čím teda netreba premýšľať?

– Nad telesnou príťažlivosťou. Tá je alebo nie je. A s intelektom nemá vôbec žiadne prepojenie.

Zasmiala sa. Sedela na gauči, strčila si jednu nohu pod seba. Látka na jej kolenách sa napla a zdvihla. Chabý prístrešok nad svetlou pokožkou stehien. Keby som sa len trochu sklonil, videl by som jej rovno do vagíny. Nevyzerala, že by si to uvedomovala, ale život ma naučil, že tento druh nevinnosti treba brať s rezervou.

– Pokojne si píšte, ja chvíľu posedím a pôjdem, – povedala a demonštratívne si odpila z kávy.

Otočil som sa k monitoru už len z tej zvedavosti, koľko vydrží posedieť a mlčať.

– Máte sny? – spýtala sa, a to neprešla ani minúta.

– Každý má sny, – povedal som neoriginálne.

– Nemyslím tie neuvedomelé, tie, čo sa vám snívajú, keď spíte.

– A ktoré myslíte?

Otočil som sa na stoličke.

To, ako sedela, nemohla byť náhoda.

– Myslím sny ako túžby. Keď niečo veľmi chcete zažiť, ale myslíte si, že je to nereálne alebo si to nezaslúžite, a tak o tom len snívate a ani nedúfate, že sa to raz stane skutočnosťou.

– Také sny mám, – povedal som.

– Aj ja, – povedala ona.

Bolo to také štvorsekundové ticho, v ktorom sa vymenia všetky dôležité informácie, už len tým, že to ticho necháme prebiehať.

Postavila sa a podišla bližšie.

– Máte pod okom spadnutú mihalnicu, môžem? – spýtala sa a dotkla sa prstom mojej tváre. – Želajte si niečo.

Netušil som, že to, čo sme ako deti robili na školskom dvore, prežilo ako kúzlo pre širokú verejnosť až doteraz. Spojili sme ukazováky, medzi nimi moja mihalnica.

– Už myslíte na niečo, čo najviac chcete? – spýtala sa.

– Jasné, – povedal som.

Chcel by som niečo, čo som nikdy nemal. Teda mal, ale iba chvíľu, a nikdy som si neuvedomoval, že to mám, keď som to mal. Chcel by som byť spokojný. Chcel by som byť vďačný za to, čo mám. Chcel by som zabudnúť na všetky krivdy, tie, čo sa mi stali, aj tie, ktoré som sám spôsobil. Chcel by som nájsť v sebe mier. Tak to som si pomyslel, keď pri mne stálo dievča bez spodnej bielizne a dotýkali sme sa prstami.

– Mám to, – povedal som.

– Aj ja, – povedala ona.

Odtiahla ukazovák. Mihalnica zostala u nej.

Takže mi nezostáva iné, len sa ďalej zmietať.

– Viete, čo som si priala? – spýtala sa.

Sklonila sa ku mne.

– Toto, – povedala a pobozkala ma.

Nevedela sa bozkávať. Bozkávať sa vedia len tí, ktorým sa chce bozkávaním zdržovať. Ona asi nikdy nemala čas učiť sa zdržovaniu. Tam ľudí dovedú voľné mravy, že zažijú všetko, ale nenaučia sa, kam majú dať jazyk, keď sa dotknú pery pier.

Sadla si na mňa.

– Toto ale asi už nebolo v pláne, – povedal som jej.

Zase sa nervózne zasmiala. Cítil som pod dlaňami, ako sa chveje.

– Nikdy si nepredstavujete, že píšete, a pritom máte penis v niečích ústach? – spýtala sa.

– Zdá sa vám táto pracovňa oválna? – povedal som.

– A keby ste si tú stoličku dali nižšie, tak ja by som šla pod stôl a vy by ste mi to mohli urobiť do zadku.

Povedala to normálne. Akoby sme sa na tesnom parkovisku ako dvaja cudzí ľudia dohovárali, kto sa kam posunie, aby sa odtiaľ dalo vycúvať.

– Bejby...

– Ja by som si vyhrnula šaty a vy by ste prirážali a držali ma okolo pása a mali by ste palce v jamkách, čo mám na krížoch, – pokračovala.

– Palce v jamkách na krížoch?

– Písali ste o tom, že to tak máte rád.

– Nepísal.

– Čítala som to.

– Tak to muselo byť v inej knihe, nie v mojej.

– Prepáčte. Čítam toho veľa.

– Nič sa nestalo.

– Nepáčim sa vám?

– Ste nádherná.

– Bojíte sa ma?

– Prečo by som sa mal?

– Či nie ste pre mňa príliš starý, napríklad.

– No to iste som.

– Ja si to nemyslím, len vy si to možno myslíte. Ale na tom nezáleží, že keď som sa ja narodila, vy ste už onanovali.

– Koľko máte rokov?

– Dvadsať.

– Tak keď ste sa vy narodili, tak ja som mal už čo-to popreťahované.

– A mňa prečo nechcete?

– Pretiahnuť?

– No.

Vyzerala takmer bezradne. Strašne mladá a strašne bez spodnej bielizne. Taká celá pomýlená. Popletená obrazom sexuálnej bohyne, mýtom, ktorý vytvorili nadržaní muži bez frajeriek a s veľmi tematicky ohraničenou fantáziou a potom ten mýtus vyslali do sveta.

– Bejby, dievčatá ako vy sa v realite nevyskytujú. Iba v pornofilmoch. O čo tu vlastne ide?

– Možno ste sa ocitli v pornofilme.

– Pár detailov tu nesedí.

– Mňa to baví. Nemôžem za to.

Mala obhryzené nechty a na zápästí infantilnú kresbu perom. Nejaké zvieratko. Veľké oči, veľká hlava, neproporčné nožičky. Walt Disney by zaplakal.

– Poď so mnou do postele, – povedal som jej.

Poslúchla ma. Nechala sa odviesť do spálne.

– Mám si ľahnúť? – spýtala sa.

– Áno.

Ľahol som si k nej.

Siahla mi do rozkroku.

– Počkaj, – povedal som jej. – Už ti niekto niekedy ískal?

– Čo to je?

– Nepoznáš rozprávky? Tri zlaté vlasy Deda Vševeda? Alebo ako matka Slnku ískala, kým nezaspalo?

– Nie.

– Poď sem.

Tak som jej ískal. Ešte chvíľu rozprávala, väčšinou celkom rozkošne a naivne o najrôznejších prasacinách, potom stíchla, len sa usmievala a potom zaspala. Niekedy je nutné veci pozdržať, oneskoriť, nechať dozrieť, zdá sa mi, že občas na tom počkaní závisí osud celej galaxie. Alebo osud niečieho osudu. Spala a žmolila pritom roh obliečky ako kedysi jedna naša malá suseda, ktorú si jej rodičia vzali z detského domova.



Ja som si zatiaľ prečítal mail od Posledného Skauta. Bolestné rozprávanie o detstve s matkou, o jej vzťahoch s mužmi, o tom, ako sa nakoniec zjavil ten, ktorý chcel, aby ho volal otec, a ako veľmi sa ten muž snažil byť vľúdnym, lebo sám vyrastal bez otca. O tom, ako sa to celé rozpadlo a pokazilo, ako sa povedali a urobili strašné veci, ktoré sa nedajú odčiniť ani zabudnúť. A o tom, ako ho to teraz, keď vie, aké to je byť nielen synom, ale aj zlyhávajúcim otcom, všetko veľmi mrzí.

A potom som preňho písal list s prosbou o odpustenie. O všetkom tom, čo zažíva syn, aké ťažké je pre muža milovať iného muža, hoci je to aj otec alebo takmer otec. Aké zložité je rozumieť citom a ešte zložitejšie je nebrániť tým citom v ceste. A o porozumení a túžbe po zmierení, o tom, že minulosť je minulosťou a robí z nás ľudí, akými sme. Keď som skončil, bol som vyčerpaný a uľavilo sa mi.

Tak mi ubehla noc. Keď začalo svitať, Bejby sa zobudila. A nedala pokoj. A ja som ju teda pretiahol do všetkých otvorov, do ktorých chcela.





Štvrtá noc – pondelok


Kedysi bol pre mňa sex takým zázrakom, takým darom z nebies, tak veľmi som sa ním vedel dať očariť a pohltiť, že som počas súlože nedokázal myslieť na nič iné než na súlož. Bol som opantaný vzrušením, vôňami, chuťami, dotykmi, pohybmi, fascinovaný objavovaním všetkého, čo je dráždivé, čo prináša rozkoš, užasnutý nad mágiou orgazmov vlastných aj cudzích. Sex ako iný svet, do ktorého sa dá utiecť pred týmto svetom, sex ako svet, v ktorom platia úplne iné pravidlá, a keď som v ňom bol, zabúdal som, že žiť sa musí v tom druhom reálnom svete, svete obývanom ľuďmi, čo práve nesúložia alebo čo nesúložia vôbec. No a jedného dňa som si uvedomil, že čaro zoslablo. Nie že by celkom pominulo, no už ma nechránilo ako bezpečné útočisko, už začalo byť priepustné. Dokázal som totiž súložiť a myslieť na čokoľvek. Súložiť a pritom spomínať, plánovať, snívať, zožierať sa, pochybovať aj riešiť rébusy. Toto uvedomenie ma vydesilo. Spomenul som si na jednu poviedku Woodyho Allena, v ktorej hlavný hrdina príde na niečo podobné, a celkom presne som si vedel vybaviť, ako sa mi to vtedy pred rokmi, keď som to čítal a netýkalo sa ma to, ako sa mi to vtedy zdalo veľmi poľutovaniahodné.



Z palubného denníka idiota:

Už tridsaťjeden hodín som nespal. Mám za sebou niekoľko kríz bdelosti, ale prekonal som ich. Sám neviem, ako sa mi to podarilo. Zhodou okolností. Nezaspať nadránom. Nezaspať po raňajkách. Nezaspať po sprche. Nezaspať po ďalšej hodine strávenej pri počítači. Nadľudský výkon. Zatiaľ nepozorujem žiadne zmeny k lepšiemu, len rapídny úbytok energie, koncentrácie aj akútny nedostatok presvedčenia, načo bolo toto všetko vlastne dobré. Nemám menej depresie, mám len menej sebakontroly, zdá sa. V zrkadle som videl vlastné oči. Nikto na zemeguli by mi neveril, že nie som na drogách.



Písanie je zvádzanie, napísala mi Trinity.

Zamilovanosť je promo zázraku, ktorý sa nakoniec nekoná, napísal som jej ja, teda Neo.

Pokračujte, napísal mi Neo.

Prešli tri dni a nemáte ju v posteli, napísal som mu ja.

Nevadí, pokračujte, mne to za to stojí, napísal mi Neo.

Trinity, kašlime na to, Neo je regulérny chuj, mal som veľké nutkanie napísať, tak som sa teda radšej zbalil a šiel som zaviezť syna na balet.

Myslím, že neexistuje na svete otec, ktorý by s nadšením vozil syna na balet. Dcéru možno. Ružové sukničky, vytancované piškóty, vystúpené rebrá pod baletným trikotom, vyčesané vlasy, vznešený výraz labute v poslednom ťažení. Voziť dcéru na balet má v sebe niečo archetypálne. No ale voziť na balet syna? To si vyžaduje isté nezanedbateľné sebazaprenie. Trýznivé sebaspytovanie, kde som ako otec zlyhal.

– Baví ťa to? – spýtal som sa.

– Ale áno, – odpovedal mi zo zadného sedadla Inšpektor.

– Balet myslím.

– Ale ja viem, že balet.

– To si si sám vymyslel, že tam chceš chodiť?

V spätnom zrkadle vidím jeho vážne prikývnutie.

– A nechcel by si sa prihlásiť ešte na nejaký šport? – skúsil som to ešte.

– Ale na aký šport? – spýtal sa Inšpektor Colombo.

– Na nejaký chlapčenský.

– Ale veď chodím. Na šach. To je chlapčenský šport. Máme tam iba jedno dievča a aj to má krátke vlasy a bije sa.

– Bije sa? – spýtal som sa.

– Bije ma, – upresnil Inšpektor.

Otočil som sa na neho dozadu:

– Prečo ťa bije?

– Lebo sa jej veľmi páčim, – usmial sa hrdo Inšpektor. – A chcela by so mnou chodiť.

– To je zaujímavé, – povedal som.

– Ale chodia spolu až takí dvanásťroční. Aj som jej to povedal. Že máme ešte čas.

– A preto ťa bije?

– Ale nie. Už ma nebije. Je smutná a stále prehráva.

Kým Inšpektor prešiel od auta k bráne baletnej školy, sedemkrát sa otočil a zamával mi. Vychádzalo to asi na každé dva metre jedna otočka a zamávanie. Dojalo ma to, mám už asi niečo s nervami.



Zaspal som v aute cestou domov, kým na semafore naskočila zelená. Monica Bellucci v červenej toyote yaris za mnou mi klaksónom zahrala budíček.

Precitol som a vyrazil. Monica Bellucci šliapla na plyn, zaradila sa vedľa mňa a vyrovnala so mnou rýchlosť. Stiahla okienko na strane spolujazdca. Tiež som stiahol okienko. Takpovediac inštinktívne. Keby napríklad chcelo ku mne cez tie okienka niečo preskočiť. Tanier s jelením gulášom napríklad. Alebo trocha ukotvenosti v živote. Alebo sama Monica Bellucci. Privinula by si ma na hruď a prehladkala ma až do hlbokého spánku.

Too drunk to fuck, too drunk to fuck, revali z jej auta Nouvelle Vague.

Otočila ku mne tvár. Červené pery, pobavený úsmev. Nasadila si slnečné okuliare. Vyplazila mi jazyk a vyštartovala dopredu. Chcela, aby som ju nasledoval? Chcela sa hrať? Netuším. Nechal som ju ísť samu v ústrety zábavkám dospelých. Ja som trafil domov len vďaka autopilotovi.



Vo výťahu som si nastavil budenie na mobile. To je to posledné, čo si pamätám. Padol som do postele tak, ako som bol, oblečený a obutý, a v okamihu som zaspal. Ako v oleji, povedala by moja matka.

Patrilo by sa tvrdiť, ako sa mi marilo, že po byte niekto chodí. Naznačiť niečo o tom, že som vnímal neoprávnené vniknutie na moje výsostné územie. Nejaké cudzie vibrácie. Podozrivé zvuky. Pachy agresora. Ale ja som nevedel o ničom. Takže keď ma o polnoci nasilu zobudilo bolestné vyzváňanie budíka v telefóne, chvíľu mi trvalo, kým som sa zorientoval.

Na stole bolo prestreté pre jedného. Mäso, zemiaky, zelenina. Šalát, koláč, voda, víno. A malé okrúhle akvárium a v ňom dve zlaté rybky. Pozerali na mňa zvedavo a vzdialene svojimi malými lesklými očami.

Šiel som sa pozrieť k dverám, či nie sú vylomené. Neboli. Zdvihol som tanier, bol pod ním lístok a na lístku veľkými tlačenými písmenami SORRY. Bez podpisu. Čo SORRY? Akože sorry, jedlo bolo kontaminované, alebo sorry, toto je bolestné?

Zapálil som všetky svetlá a prešiel celý byt. Nikde žiadna stopa. Keby som bol tú kameru zapol, mohol by som aspoň v jej zázname nájsť nejaké odpovede. V mobile žiadne zmeškané hovory, žiadne správy. Otvoril som svoju mailovú schránku. Okrem obvyklých spamov a pracovných správ nič, iba mail od Sheldona.



Od: Sheldon

Predmet: Záznam z kamery

To som nevedel, že aj takto sa dá trtkať. Zmeň si heslo na nejaké menej jednoduché, šéfe, lebo sa neovládnem a začnem tie tvoje pornoscénky vešať na youtube, vieš, že ja nemám zábrany, keď chcem byť zaujímavý.



Na heslo som si nevedel spomenúť. Nebol som celkom triezvy, keď som ho tam písal. Na siedmy krát som však trafil a dostal som sa na server, kam sa ukladalo všetko, čo videla kamera v mojom byte. Nebolo to totiž tak, že by som ju zabudol zapnúť. Ja som ju zabudol vypnúť. A tak teda kamera reagovala na pohyb a snímala. Moje motanie sa po byte, vysedávanie za stolom, Bejbin príchod, jej priamočiare pokusy o predohru a potom tú časť nášho súloženia, ktorá sa ráno odohrávala v obývačke. Premýšľal som, či to Sheldon dopozeral do konca, a usúdil som, že áno. Zvlášť vzhľadom na jeho nedávne opilecké priznanie, že je masturbačný kráľ.

No a potom som videl svoj mátožný pochod do spálne a za ním príchod votrelca. Bola to tá Hermiona spod postele. To koľko má tá žena mojich kľúčov? Vošla natrikrát, asi naraz neuniesla všetko jedlo, rybičky aj svoj pocit viny. Pohybovala sa však po byte so suverenitou Lary Croft. Aj vo dverách spálne postála, aj vošla, neviem, možno sa šla presvedčiť, či dýcham. Na pracovnom stole si prečítala moje papieriky s poznámkami, preštudovala si knižnicu, sadla si na gauč, akoby tu bola v rámci nejakého turné po realitách, ktoré jej ktosi ponúka na predaj. Prestrela na stôl, vyvetrala, poliala fikus. Zatvorila okno, šla ma skontrolovať do spálne a potom odišla. Neveril som vlastným očiam. Takéto ženy sa vyskytujú len v komiksoch. V živote máme predsa väčšinou zábrany vlámať sa do cudzieho bytu a polievať tam kvety.

Bolo pol druhej v noci. Nevedel som sa rozhodnúť, či mám prepadnúť panike, alebo si ľahnúť naspäť do postele a nech sa deje, čo sa deje. Pozrel som na diagram prilepený na stene. Najbližšie môžem ísť spať o šiestej večer. Treba ten čas nejako prečkať, nejako znesiteľne a podľa možnosti bez prekvapení.

Zjedol som večeru od Hermiony Grangerovej. Chutila by lepšie, keby sa mi chcelo zohrievať ju. Niečo po druhej ktosi zazvonil pri dverách. Potom sa ozvalo búchanie. Vlastne by som mal byť rád, že sa tým ešte niekto obťažuje, tým zvonením a búchaním, keď by bolo vlastne jednoduchšie zohnať si kľúče a rovno vojsť.

Bola to Foxy. Mala na sebe džíny a niečo ťažko opísateľné podivného strihu, ale skĺzavalo jej to z ramien a odhaľovalo buď podprsenku, alebo lopatky, takže asi vedela, prečo si to obliekla.

– Počúvaj ma, – povedala Foxy opretá o dvere namiesto pozdravu a oslovenia. – A prečo si ma nikdy nepožiadal o ruku?

Bola trochu sťatá. Tak decentne. Ešte artikulovala.

– Ahoj, Foxy, – povedal som.

– Prečo si si ma nechcel zobrať? – spýtala sa.

– Lebo ty si to tak veľmi očakávala, – povedal som. – A ja som bol tak veľmi rozhodený z rozvodu.

– To sú ale pindy, – povedala a vošla dnu.



Našiel som ju pri otvorenej chladničke. Pila mlieko priamo zo škatule.

– Čo ťa sem priviedlo? – spýtal som sa.

– Nevyriešené otázky, – povedala. – Emocionálny pretlak.

S rozmachom vrátila mlieko do chladničky a polovicu z neho pritom vyliala na dlážku.

Zobral som papierovú utierku a snažil som sa ňou zlikvidovať bielu mláku v tvare Spojených štátov amerických, ktorá ďalej expandovala do Mexika.

Foxy stála nado mnou, držala sa dverí chladničky, zdalo sa, že ich každú chvíľu urve. Nie že by mi najviac na svete záležalo na chladničke, ale cítil som, že keby sa z tých dverí zvesila, dosť by sa mi uľavilo.

– Vieš, aké je to neekologické? – povedala. – Neznášam tieto tvoje jednorazové utierky.

– Ja zas neznášam, že robíš bordel, – povedal som. – A že piješ mlieko rovno zo škatule.

– Hnusia sa ti moje sliny? – spýtala sa provokačne a odkráčala do obývačky.

Tam pokračovala.

– Prepáč, že sa rovno spýtam, ale koľko hodín denne tu upratuješ? To je nenormálne, ako to tu vyzerá. Ja mám pocit, že keby mi spadol na zem vlas, spustí sa alarm.

– Aspoň niekde potrebujem mať poriadok, – povedal som.

– No ak si týmto kompenzuješ ten masaker, čo máš v hlave, tak pánboh poteš.

– Foxy, ja sa nechcem hádať. Nemám na to absolútne náladu. Ak sa ty hádať potrebuješ, tak ti zavolám taxík a choď domov dobiedzať do svojho ženícha.

Vyzula si topánky a vystrela sa na gauči. Zjavne nemienila využiť moju taxíkovú ponuku. Mala na nohách načerveno nalakované nechty a okolo členka stužku farby tepnovej krvi.

– S ním sa nedá hádať, – povedala.

– Ale to už, láska moja bývalá, nie je môj problém.

Usmiala sa na mňa z toho gauča. Cítil som sa zrazu hendikepovaný svojou triezvosťou, tak som šiel pohľadať nejakú fľašu. Našiel som whisky s trojpalcovou hladinou. Foxy už nechcela, povedala, že má náskok a že na mňa počká pri tretej méte. Tak som to na dvakrát vylial sebe.



Chytila ma za nohu.

– Poď spať, – povedala.

– Nemôžem, – povedal som.

– Tak poď spať so mnou.

– Nechcem.

– Tak poď so mnou bdieť.

– A aké máš úmysly?

– Uvidíš.

– Poznám ťa.

– Ja viem. Tak ako nikto iný.

Strčila si ruku do výstrihu a zašmátrala v záhyboch toho módneho kusu, ktorý mala na sebe. Pohyb jedným ramenom, pohyb druhým, ruka zmizla a znovu sa vynorila. Vytiahla odtiaľ podprsenku, ešte teplú od jej tela, a hodila ju ku mne na gauč.

– Vieš, ako to je v dlhodobých fungujúcich vzťahoch? – povedala. – V každom z nich je štatisticky asi desať vecí, v ktorých sa tí dvaja nezhodnú a ktoré môžu byť neustálym a stále otvoreným zdrojom konfliktov.

– To ma neprekvapuje.

– No a úlohou partnerov je naučiť sa s tými desiatimi vecami zaobchádzať. Nevšímať si ich, dospieť ku kompromisu, zariadiť si život tak, aby to nebolo najpodstatnejšie, hádať sa s noblesou a bez toho, aby sa navzájom zraňovali.

– My sme sa nikdy nehádali s noblesou.

– Tak prečo to nedokážem hodiť za hlavu?

– Neviem.

Čakal som, že začne niečo o pocite viny či zlyhania, nespracovaných traumách, o svojom detstve a o nácvikoch správnych reakcií. Ale ona začala s inými vecami. Vošla mi do nohavíc rukami a potom jazykom. Vyhrala boj s rázporkom. Zbavila ma košele a seba nohavíc. Sadla si na mňa a takmer okamžite vyvrcholila.



Svitalo. Ležali sme na gauči a dopíjali zvyšky z celej domácnosti.

– Nie je to zvláštne, že si sa rozhodla súložiť so mnou až vtedy, keď si máš brať iného?

– Je.

– Čo na to tvoj terapeut?

– Nepovedala som mu o tom.

– To sa smie nepovedať?

– Nesmie. Som zlé dievča. Nechceš ma potrestať? Naplieskať mi na holú napríklad?

– Chcela by si?

– Chcela by som tu takto ležať, piť, počúvať vtáky a už nikdy sa nemusieť obliecť.

– Neverím.

– Naozaj. Pre túto chvíľu. Čo bude večer, to neviem.

Pritiahla sa bližšie. Ľahla si na mňa. Prsia sa jej mäkko prevážili na moju hruď. Z vlasov som jej zacítil šampón. Bola trochu spotená, ale voňala. Sexom voňala. Všetkými tými horúcimi šťavami, zrýchleným dychom, pokožkou, ktorá chcela absolútne priľnúť.

– Sumeri robili všetky dôležité rozhodnutia nadvakrát, – povedal som. – Raz triezvi a raz opití. Len keď zakaždým dospeli k rovnakému záveru, tak sa podľa neho riadili.

– Na čo narážaš?

– Na nič. Len že je to dobrá metóda. Je dobré, keď sa vedomie aj podvedomie vedia dohodnúť.

– Keď som opitá, chcem teba. Keď triezva, jeho. Čo sa s tým dá robiť?

– Nepiť? Nevytriezvieť?

Zdvihla sa na lakťoch. Dívala sa mi do tváre. Tú svoju mala nahú. Rúž, mejkap, rozmazané tiene, všetko som jej z tváre zjedol.

– Miluješ ma ešte? – spýtala sa.

– Tak nestojí otázka, – povedal som.

– A ako stojí?

– Či by nám to fungovalo.

– A fungovalo?

– Nefungovalo by to.

– Milujem ťa svojím spôsobom najviac na svete, – povedala Foxy.

– Miluješ ma, ale nevážiš si ma, – povedal som. – Utieraš si do mňa nohy.

Zdvihla sa a začala si hľadať šaty.

– Čo je to vážiť si? – spýtala sa.

– Vážiť si je úcta. A to som ja blázon na staré kolená zistil, že úcta je vo vzťahu vlastne dôležitejšia než tie orgazmy.



Stáli sme pri kávovare mlčky. Všetko sme si už odovzdali. Slová aj telesné láskavosti. V kuchyni voňala brazílska káva a ona hľadela na jej tmavohnedú spenenú hladinu, ako by sa tam mala zjaviť indícia, ktorá jej poskytne odpoveď na rébus vlastného života.

– Ako mám odísť, keď nespíš? – spýtala sa Foxy.

– Už si vytriezvela? – pozrel som na ňu.

– Áno.

– Tak mi povedz, že len ideš dolu do trafiky po noviny, a už sa nikdy neozvi.

– Nie je to divné, ísť po noviny?

– Nie je to divné, chodiť za mnou, len keď si nadrbaná?

– Si hnusný.

– Preto už so mnou nie si.

– Prepáč.

– Zo slova prepáč už začínam byť unavený.

Položila hrnček a objala ma s odvrátenou tvárou.

– Nemohol by si mi to urobiť ešte raz? – spýtala sa Foxy. – Zozadu? A ja sa ani neobzriem a odídem a už neprídem. Nebolo by to symbolické, keby náš posledný kontakt bol orgazmus?

– Neviem, či symbolické.

– Tak aké?

– Príznačné.

– Povedz mi to ešte raz.

– Čo?

– Láska moja bývalá.

– Láska moja bývalá.

– Ďakujem.

Na to, ako málo sa snažím, v posledných dňoch celkom dosť súložím. A na to, koľko súložím, som pomerne málo spokojný so svojím životom. Tento druh nepriamej úmery má v sebe niečo veľmi disharmonické.





Piata noc – utorok


Z Trinity sa vykľula otázkoholička, tichofobička, osoba holdujúca mylnému presvedčeniu, že najviac sa dozvie, keď sa bude pýtať.



TRINITY: Aký šport robíš najradšej?

NEO: Predstieranie, že som v poriadku.

TRINITY: To sa robí ako? Myslím, že aj mne by to celkom šlo.

NEO: Ak nemáš vrodený talent, ťažko to doženieš tréningom.

TRINITY: Je to súťažné?

NEO: Samozrejme. Zložito sa to boduje. Dôležitá je presnosť choreografie, umelecký dojem, a nesmieš pritom spadnúť a niečo si zlomiť.

TRINITY: Čo napríklad?

NEO: Napríklad nohu. Alebo ego.

TRINITY: Nevyzeráš, že by si mal niečo s egom.

NEO: Teraz ho mám v dlahe.



V podstate neviem, či Neo takúto konverzáciu s Trinity ocení, pretože som v jeho drese už asi tri dni prestal mieriť na bránu, len som si tak korčuľoval okolo stredovej čiary a občas hodil puk Trinity do gatí. Z toho pre mňa vyplýva ponaučenie, že brať kšefty proti svojmu presvedčeniu sa nevypláca, lebo sa vo mne ešte stále niekde chveje tá blana, čo bola predtým plnohodnotným svedomím.

Opäť mi zavolal Nadoraz, teraz konkrétne s tým, že okamžite potrebuje nejaké bohovské facebookové statusy, ktorými by dal na známosť, že je vtipný, schopný a stál by za hriech.

– Koho chceš namotať? – spýtal som sa.

– Všetkých, – povedal Nadoraz.

– To sa nedá.

– Ježiš, ako môžeš povedať, že to sa nedá? Kto je tu odborník na ojebávanie?

– Ja nie, to som nikdy netvrdil, – povedal som. – Ja len ľuďom pomáham nájsť spôsob, ako sa k sebe priblížiť. Aspoň mentálne. Ale priblížiť ku všetkým sa nedá, pretože sa nemôžeš hýbať naraz všetkými smermi. To je možné len v prípade, že exploduješ, a v tom prípade ide o priblíženie takpovediac definitívne, o ktoré asi teraz nestojíš.

– Dúfal som, že mi ako expert na morálne bahno trochu pomôžeš.

– Nelichoť mi toľko.

– Potrebujem pomoc. Aby si aspoň jedna z tých troch báb, ktoré mám v zameriavači, povedala, že by bolo super ísť so mnou do postele.

– Prečo to chceš robiť cez statusy?

– Lebo to je sieť, do ktorej sa možno chytí aj iná ryba, ak to s tými tromi nevyjde.

– Ty si ťažký prípad, – neodpustil som si. – Nechápeš, že každá normálna žena cíti, či máš záujem o ňu konkrétne, alebo iba o hocičo jej druhu, čo sa náhodou vyskytlo v tvojom zameriavači?

Kým ma Nadoraz presviedčal, že skutočne potrebuje nejaké univerzálne duchaplnosti, stihol som si umyť zuby, okvácať si pastou župan, natlačiť ho do práčky a zapnúť ju. Čas môjho plánovaného terapeutického zaľahnutia k spánku sa blížil, bolo nutné skrátiť zbytočnú komunikáciu.

– Podľa mňa by bolo veľmi účinné, keby si teraz jednoducho zostal sám sebou a dal tam každý deň niečo o svojich mačatách, – povedal som.

– Nefunguje to, – povedal Nadoraz. – Dal som tam ich skupinové foto hneď v prvý deň, ako sa narodili, a nič, len „jéj, tie sú zjatunké, aj ja by som také stela“, z čoho teda môj hever klesol na pol šiestu.

– Chápem, ak človek nie je pedofil, zdrobneniny sú kontraproduktívne.

– A šušlanie. To už radšej chlpatú než takú, čo zjatunko šušle.

Kým sa Nadoraz zaoberal všetkými možnými formami zhnusenia, akými môže trpieť nepochopený ctiteľ ženskej krásy, ak sa stretáva výhradne s objektmi, ktoré si jeho obdiv nezaslúžia, ja som si spomenul na známe pravidlo úspechu, že treba robiť nové veci starým spôsobom a staré novým spôsobom.

– Každý deň tam vyves jednu-dve fotky tých svojich mačiek a zopár detailov z ich života takým spôsobom, akým nás informuje bulvár o celebritách: „Štvrtok je v šoku! Matka ho nechce lízať!“ – navrhol som. – Alebo „Ako sa Sobota udobruje s úchylným Utorkom“. Alebo „Fuj! Toto nám ukazuje vulgárny Piatok?“

– Myslíš? – pochybovačne sa spýtal. – Aby si zas o mne nemysleli, že som furt zhulený.

– Nie je dôležité, o čom budeš písať, ale ako. Radšej stručne a častejšie než nejaké traktáty. Málo prívlastkov, málo sebaprezentácie. Cituj z iných žánrov, využívaj kontrapunkt a všetky formy absurdností.

– Kontrapunkt? To nezvládnem.

– Tak bez kontrapunktu.

– Ja potrebujem jednoduchšie riešenia. Ja nečítam knihy ako ty a Sheldon, aby som onanoval nad prívlastkami.

– Nad ich absenciou.

– No vidíš, ďalšie cudzie slovo, ktoré nemám rád. Buď ku mne ohľaduplný, človeče.

– Tak zabudni na mačky a choď na to inak. Spýtaj sa tých ľudí na ich názor. Ľudia majú radi, keď sa ich pýtaš na názor, a ženy to milujú. Zvlášť, ak je na ich názor zvedavý nejaký muž, lebo to sa im tak často nestáva. A úplne najlepšie by bolo, keby tie tvoje otázky boli tak trochu štrajchnuté ezoterikou. Všetky majú pocit, že sa v tom trochu vyznajú a že je ich povinnosťou zasvätiť aj nejakého vnímavejšieho muža. Čo ty teda nie si, ale keď sa posnažíš, môže sa ti podariť vzbudzovať ten dojem.

Nadoraz bol šťastný a ja som mohol ísť do postele. Neležal som v nej ani minútu, keď mi zavolal Posledný Skaut.

– Otec zomrel, – povedal.

– To je mi ľúto, – povedal som.

– Aj mne.

– Stihli ste sa zmieriť?

– Áno. Štyri hodiny sme boli zmierení. Pekné to bolo. Také úľavné. A potom v noci zomrel. A teraz od vás potrebujem, aby ste mi napísali prejav.

– Prejav?

– Mám mať v krematóriu prejav.

– Ste si istý, že by ste ho nevedeli napísať lepšie sám?

– A čo tam mám povedať? Celý život som ho nenávidel a nenávidel aj seba za to, že ho nenávidím. Kde mám teraz nájsť tie správne slová?

– Ale už ste sa zmierili, – povedal som. – Nepamätáte sa?

– Čo je štyri hodiny zmierenia proti päťdesiatim rokom nenávisti? – spýtal sa ma.

– Ja si myslím, že všetko.

– Máte pravdu, – vzdychol si Posledný Skaut. – Ale viete čo? On mi odpustil, ale ja som si neodpustil. Vo mne vnútri sa to neprelomilo. Ten prejav musíte napísať vy. Som si istý, že budete vedieť slovami opísať, čo cítim. Alebo čo by som mal cítiť, keby som bol takým človekom, akým by som rád bol.

Keď zložil, vypol som si telefón, poznačil som si nevyhnutné detaily prejavu na papier a už som sa na to všetko snažil nemyslieť. Na smrť, ktorá príde priskoro po okamihu zmierenia. Alebo možno v pravý čas, kým sa to zmierenie znovu nerozplynie a zažité vzorce disharmónie nezvíťazia nad pokusom nájsť mier. A nad zvláštnosťami všetkých tých rodín, do ktorých mi dovolili nahliadnuť. Bolo mi z toho trochu ťažko, ale snažil som sa odosobniť, snažil som sa z toho, čo som vedel, poskladať príbeh, ktorý by mal všetky dobré vlastnosti, na ktorých nástojil Aristoteles. To mi pomohlo. Premýšľať nad životom tak, že sa z neho snažíme abstrahovať dramatické rozprávania o jednotlivých osudoch, je osvedčenou technikou pre ľudí, čo si trápenie druhých aj svoje vlastné berú príliš k srdcu. Nehovorím, že k nim patrím. Ale niekedy to na mňa doľahne.



Už som takmer spal, keď ma zobudila návšteva. Zazvonila, zaklopala, zaškrabala na dvere. Princezná. Moja bývalá žena. Kedysi som si myslel, že Princezná je moja konečná žena. Že si už nikdy nebudem musieť hľadať inú. Že som sa pre ňu raz a navždy rozhodol a všetky ostatné sú len teoretické možnosti, ktoré vlastne netreba brať do úvahy. Teraz je Princezná mojou nekonečnou výzvou a obávam sa, že je to tak navždy. Už asi nikdy nebudem pri nej uvoľnený, vždy budem v strehu a mozog mi pôjde na plné obrátky, aby som nestúpil na miesto, kde je prepadlisko, nálož alebo zabudnutý sloní trus.

Vošla len do chodby, celý čas držala tašku a snažila sa na mňa nedívať.

– Vyrušila som ťa pri niečom? – spýtala sa.

– Nevadí, – povedal som.

– Máš tu niekoho?

– Len pár imaginárnych kamarátov.

– Pamätáš sa, čo som ti hovorila v zime? – povedala. – To o tej mojej neurčitej ponuke?

– Nepamätám.

Mala modrý kostým v cene bulharského štátneho rozpočtu a na perách čerstvú vrstvu rúžu. A aj tak vyzerala dosť zle. Ani neviem prečo. Pritom bola vždy až nespravodlivo krásna. Tak prirodzene. Aj zmoknutá, špinavá, prechladnutá, tehotná, nevyspatá, vždy vyzerala dobre. Teraz ju však niečo, čo mala povedať, tlačilo k zemi a gniavilo jej krásu. Možno to jej čaro spočívalo v zmysle pre česť, v ňom bolo zakotvené, a keď sa chystala urobiť niečo ťažko neférové, krása strácala podklad, z ktorého vyrastala, a rapídne vädla.

– Tak to teda vyšlo. Sťahujeme sa. Zatiaľ na rok, potom sa uvidí, – povedala. – Do Ekvádoru.

– Ježiš, kde je Ekvádor? – spýtal som sa.

– Na severozápade Južnej Ameriky.

– Viem, kde je Ekvádor. To bola len rečnícka otázka.

– Aha, to som nepochopila. Tak to je všetko, ja už idem.

– A čo Erik? – spýtal som sa.

– Ide s nami, – vystrelila okamžite.

Cítil som, ako mi v krku niečo narástlo, niečo, čo mi bránilo voľne dýchať.

– A chce to? – spýtal som sa.

– Teší sa, – povedala nepresvedčivo. – Na korytnačky, leguány, tučniaky a tak.

– Uvedomuješ si, čo ten odchod pre neho znamená?

– Ideme do Ekvádoru, nie na Mars!

– To je takmer to isté!

Pozrela na mňa nenávistne a potom vybuchla:

– Panebože, veď si budete skajpovať!

Až vtedy mi to celkom docvaklo a ja som sa prestal ovládať. Začal som kričať kopu vecí o tom, či sa dá objať cez internet, či môžeme ísť spolu cez internet do kina a jesť pritom jedny spoločné pukance, či si Inšpektor bude môcť zobrať so sebou detskú izbu, svoje hračky, kocúra, kamarátov, starých rodičov, park s tajnou skrýšou, školu pre géniov, baletné hodiny a aj to dievča, ktoré s ním chce chodiť a prehráva v šachu.

Chvíľu sa snažila argumentovať, čoraz hlasnejšie a nelogickejšie, potom sa zrazu otočila, vybehla z bytu a tresla dvermi. Tak som tie dvere znovu otvoril.

Stála pri výťahu, zúrivo stláčala privolávacie tlačidlo.

– Myslíš len na seba! – vyštekla na mňa. – Len preto tu robíš scény! Pretože keď tu nebudeš mať syna, už ti nezostane nikto, kto by ťa mal naozaj rád!

– A na koho myslíš ty, ty karieristka?! Bude tam to dieťa šťastné? Koľko tomu chlapcovi trvá, kým prijme akúkoľvek zmenu? Stokrát dlhšie než hocikomu inému! Čo ti dá ten skurvený Ekvádor, že mu toho toľko obetuješ?!

– Vieš, čo mi dá? Že sa dostanem od teba čo najďalej! – zvrieskla Princezná, nechala výťah tak a bežala dole schodmi.

Nešiel som za ňou. Bol som bosý a nahý. A s čerstvými vnútornými zraneniami.

Pozeral som sa cez okno, ako vonku nastúpila do auta a vyrazila ako šialená preč.

Zazvonila mi pevná linka. Na tú mi niekto volá tak dvakrát ročne. Väčšinou marketingové prieskumy a oznámenia vzdialených príbuzných o pohreboch iných vzdialených príbuzných. Zdvihol som. Bola to moja bývalá svokra. Matka Princeznej. Prezývaná Jej Veličenstvo. Nehovoril som s ňou od rozvodu s Princeznou, a to sú už celé roky.

– Už o tom vieš? – spýtala sa.

– O čom? O Ekvádore? Áno, – povedal som, pretože som chcel jej aj sebe ušetriť niekoľko ťaživých sekúnd, kým sa dostane k podstate.

– A to s tým nevieš niečo urobiť? – spýtala sa ma.

– A čo také? – spýtal som sa šokovaný agresivitou jej otázky.

– Ona od teba nepotrebuje niečo podpísať, keď to dieťa chce vyviezť za hranice? Tak jej to nepodpíš! Bude sa hnevať, ale malý zostane tu.

– Žiadny podpis odo mňa nechcela. A ak jej to nepodpíšem, aj tak ho potom neuvidím.

– Ja viem, ale o teba tu nejde, – povedalo Jej Veličenstvo tvrdo. – Ide tu o neho. On tam ísť nechce. Začal sa v noci pocikávať.

– Čože?

– Počul si dobre. Preber si to. Niekto sa tu musí v záujme toho chlapca obetovať. Ja na to dosah nemám, ona ma nepočúva. Ty na ňu máš ešte nejaké páky.

Zostal som stáť pri tom telefóne celkom paralyzovaný, aj keď sa v slúchadle ozývalo už len veľavýznamné pípanie.

Ľahol som si do postele. Rozplakal som sa.



Z palubného denníka idiota:

Ľahol som si o šiestej podľa harmonogramu. Pod vplyvom okolností, s ktorými som nemohol nič urobiť, som zaspal až okolo desiatej. Vstal som o jednej v noci. Podľa harmonogramu. Spal som teda tri hodiny a neviem, kam to takto dotiahnem. Sám seba som pristihol, že civiem do okna bez toho, aby som si uvedomil, že prešla hodina. Asociujem už takmer nekontrolovane. Chce sa mi písať apokalyptické proroctvá, ale ešte si uvedomujem nezmyselnosť takýchto nutkaní. Čo sa stane, keď stratím aj zvyšok kritického odstupu od samého seba a priority sa mi zhučia do jedného neprehľadného chumáča modálnych slovies? Môžem, chcem, hodlám, smiem, potrebujem, odmietam, musím. Zbláznim sa? Blížim sa k okamihu, keď začnem odriekať zaklínadlá v sanskrte, alebo sa od toho bodu vzďaľujem? Nevyznám sa v tom. Raz v noci som stál na pláži ďaleko od svetiel mesta, pod zamračenou oblohou, všade len tma a opakujúci sa hluk vĺn narážajúcich na skaly. Pamätám si na ten pocit bezbrannosti, pominuteľnosti a nepodstatnosti. Stratený na rozhraní. Podobne sa cítim teraz. Potme, sám, v monotónnom hluku každodenného striedania povinností a úzkostí a môj život, jeho podstata, sa stráca na neosvetlenej loďke niekde tým smerom, ktorým tuším nekonečný oceán. Dá sa za ním plávať, ale je to misia odsúdená na neúspech.



Dal som si dve kávy, pozoroval, ako v domoch okolo zhasínajú posledné svetlá. Chvíľu som prepínal tých sto kanálov, ktoré ústia do môjho televízora. Nakoniec som si sadol k počítaču a napísal prejav pre Posledného Skauta. O tom, aké bolestné je vyrovnať sa so stratou milovaného človeka, aké je takmer nemožné presvedčiť sám seba, že tam, kam ide, tam mu bude dobre, hoci to „tam“ znamená „bez nás“. A naša láska si pritom nárokuje byť tou jedinou nevyhnutnou podmienkou, aby sa ten blízky človek cítil naplnený a v bezpečí. Taká je láska, myslí si o sebe, že je nenahraditeľná. A myslí si, že milovať na diaľku sa nedá. A pritom treba len sa to chcieť naučiť. Mám ťa rád, aj keď tu nie si, a ďakujem za tých pár chvíľ, kým si tu bol.





Šiesta noc – streda


Keď máte problémy, ktoré neviete riešiť, otočte sa a dívajte sa iným smerom. Možno sa zatiaľ s tými problémami niečo stane. Zmiznú alebo ich vyrieši niekto iný. Volá sa to aj Pravidlo Najspodnejšej Zásuvky podľa pána Schönfelda, úradníka starej medzivojnovej školy, ktorého kedysi dávno zažila moja matka. Ona bola oplašené dievča na svojom prvom pracovisku, teda aspoň to tvrdí, ja si tú jej oplašenosť naozaj neviem predstaviť. On bol dávno nadsluhujúci starý harcovník štátnej správy, vždy v dokonalom obleku, uznával francúzsku kolínsku, hovoril siedmimi cudzími jazykmi a vedel si užívať život. Pre socialistické šéfstvo bolo prirodzené, že pristarého a primladú posadia do jednej kancelárie. Predpokladali, že on jej niečo vysvetlí o fungovaní systému a ona prípadne zavolá záchranku, keby jej tam starček nad fasciklami skolaboval. Výsledkom bolo, že pán Schönfeld naučil matku ctiť obedové pauzy a neotvárať došlú poštu skôr, než si aspoň týždeň nepoleží v najspodnejšej zásuvke, pretože čas oddelí dôležité od nedôležitého a mnoho vecí sa vyrieši už len tým, že sa do nich nebudeme starať. Ona jeho zasvätila do tajov tancovania rokenrolu, čítania Saganovej, pozerania francúzskych filmov a popíjania calvadosu. Dodnes naňho spomína ako na najočarujúcejšieho muža svojho života, ktorý ju naučil, že nič nepokazíme, ak odoláme nutkaniu za niečím sa pachtiť.

Ľahol som si do vane a naťahoval som si parníček na hranie, ktorý si u mňa aj s celou flotilou nechal Inšpektor. Spomienka naňho mi spôsobovala až fyzické utrpenie zo straty, ktorá mala prísť, ale vedel som, že teraz nemôžem nič robiť, musím to jednoducho vydržať, podľa pravidla pána Schönfelda, pretože teraz som nebol schopný zachovať ani len prvé pravidlo príručky prežitia supertajných agentov, ktorú mi raz v opitosti ukazoval jeden supertajný kamarát. Na prvej strane bolo napísané: „Zachovaj pokoj. Nekonaj, kým nie si úplne pokojný. Emócie nesmú byť tvoj spoločník. Kým ťa ovláda hnev, ľútosť, strach, nie si pánom svojich rozhodnutí.“ Mňa ovládalo úplne všetko, čo spomínala príručka. Takže som sa naložil do teplej vody a čakal, kým sa to vstrebe.

Zavolala mi sestra. Keď som sa jej vysťažoval, spýtala sa ma, či to, čo ma trápi, nie je len vecou minulosti, ktorá sa nedá zmeniť, a budúcnosti, ktorá ešte nenastala.

– Máš pravdu, – pripustil som. – Ale čo to mení na situácii?

– Všetko, – povedala. – Zatiaľ je tvoj potomok tu a všetko ešte môže byť inak, preto sa netreba zožierať udalosťami, ktoré sú len hypotetické.

– Sú reálne, – povedal som. – A ja to neviem ovplyvniť tak, aby za A nenasledovalo B a C.

– Život neplynie podľa abecedy, – povedala ona.

– A podľa čoho?

– Život je ako písmenková polievka. Naberieš a vôbec nevieš, čo sa ti ocitne na lyžici. Možno v celom tvojom tanieri nie je vôbec žiadne písmeno C. Ani jediný kus. A ty sa stresuješ zbytočne.

Vzhľadom na jej obľúbené monológy na tému karma to bol pozoruhodný posun.

Sestra položila a potom hneď zavolala zas. Vraj zabudla, že ona vlastne potrebovala radu odo mňa, nie naopak. Vytvorila si profil na internetovej zoznamke a keďže sa jej príliš mnoho použiteľných mužov neozýva, usúdila, že problém bude možno v jej sebaprezentácii. Keď mi prečítala text, ktorým chcela zaujať, musel som jej dať za pravdu.

– Spomínať celulitídu a orazené decko v pazúroch puberty je vtipné na babskej jazde, nie v inzeráte, ktorým chceš napačmať nejakého chlapa, – povedal som jej na rovinu.

– Vždy sa mi oplatilo staviť na svoju duchaplnosť, – povedala ona defenzívne.

– Vždy sa ti oplatilo staviť na to, že máš dobrý zadok.

– Nehovor mi, že zadok je rozhodujúci.

– Je.

– Ja nechcem niekoho len do postele.

– Ale tvoja cieľová skupina hľadá v prvom rade to, – povedal som. – Vieš ako znie základná pravda o zoznamovaní?

– Ako?

– Muž hľadá ženu na jednu noc a nájde pritom ženu na celý život. Žena hľadá muža na celý život a časom ho nájde.

– Nevedela som, že si taký múdry.

– To nie ja. To napísal jeden nedocenený diskutér v kultovom internetovom magazíne inZine. Venujme mu tichú spomienku.

– Dobre, – sestra zostala mlčať asi na dva údery srdca. – A teraz sa vráťme k podstate.

– Aj mi za ten inzerát zaplatíš, alebo to zostane v rodine? – spýtal som sa.

– Oplatím ti to príležitostne nejakou láskavosťou podľa svojho výberu, – povedala sestra.

– Ok. Takže, daj si tam fotku, kde máš čo najdlhšie vlasy.

– Sú dlhé vlasy nevyhnutné?

– Videla si niekedy porno, kde tie baby nemajú dlhé vlasy?

– Nemám až taký prehľad.

– Potom by som navrhol, aby si tam neuvádzala žiadne decko v puberte ani iné zaujímavosti ako celulitída a pracovná vyťaženosť. Celulitídu si muži nepripúšťajú, jednoducho ju nevidia, kým na ňu neupozorníš, a tvoja pracovná vyťaženosť na chlapa dojem neurobí. Vtipná buď s najväčšou obozretnosťou a bezprostredná tak na pol plynu.

– Vieš čo, neviem, či mám záujem o týpka, čo naletí na toto.

– To uvidíš potom. Ešte úsmev. Na tej fotke. Niečo s výstrihom, aby bolo jasné, že si na svoje prsia zvyknutá. Pozeraj do objektívu. Pokojne sa odfoť sama. No a potom tri vety o tom podstatnom, čo mužov zaujíma. Teda že máš po prvé: stále dobrú náladu, po druhé: že si naladená športovo a po tretie: máš rada sex.

– A čo keď mám rada knihy, filmy a víno?

– Aj chlapík, čo má rád knihy, filmy a víno, hľadá v inzerátoch ženskú, čo má rada šport a sex, neviem prečo. Takí, čo hľadajú v inzerátoch knihy a filmy majú v skutočnosti problémy s erekciou alebo sexuálnou orientáciou.

– To ti mám veriť?

– Ja sa týmto živím.

– To ťa neospravedlňuje, – povedala a zložila.

Vzápätí zavolala znovu a spýtala sa na Trinity a Nea.

– Ja by som mi na mieste Nea už dávno neplatil, – povedal som úprimne.

– Ty sa teš z každého rozdielu medzi tebou a zvyškom sveta, pretože len ten rozdiel ťa drží pri živote.

– Nerozumiem.

– Nemusíš rozumieť, – zasmiala sa vševediaco a zložila.

Nastal čas vyliezť z vychladnutej vody a začať zisťovať, aký prešvihávaný termín mi práve obhrýza päty.

Článok do ženského časopisu o pohľade z mužskej strany ihriska.

Článok do mužského časopisu o pohľade zo ženskej strany ihriska.

Mail od účtovníčky, či som nezabudol zaplatiť preddavky na daň.

Osemnásť otázok od čitateľov do internetovej poradne pre vzťahy a život. Odpustiť manželovi neveru? Odpustiť milencovi manželku? Ktorú si nechať, manželku, či milenku, keď obe sú fajn? A kde hľadať lásku na celý život? Kde nájsť silu žiť v manželstve bez lásky? Ako zabudnúť na bývalého? Ako nájsť cestu k bratovi? Kam odišla sestra a kto je na vine? Koľko pravdy neublíži a koľko klamstva dáva možnosť ísť ďalej? Prečo si najbližší ľudia robia tie najstrašnejšie veci? Keď som si na záver prečítal list otca, ktorý bojuje o deti, nemohol som pokračovať.

Dal som si dve pivá a po krátkom bezcieľnom prepínaní kanálov ma odvalilo na gauči.



Z palubného denníka idiota:

Zaspal som neplánovane, ale presne. O siedmej večer, presne podľa harmonogramu, ako hodený do tmavej bezodnej studne. Zobudil ma telefón tesne pred polnocou. Mal som seknutý krk, bolela ma hlava a na líci som mal v hlbokej ryhe odtlačený roh operadla môjho dizajnového gauča. Za tie peniaze mohli jeho výrobcovia počítať s tým, že vlastník nechce mať svoj majetok odtlačený na tvári, a niečo s tým urobiť. Keď si nabudúce budem kupovať niečo podobné, viem, na čo sa mám sústrediť. Cítil som sa, akoby som prehltol žabu. Jedovatú žabu, ktorej sliz mi prenikal do krvi a pomaly ma ochromoval. Dendrobades histrionicus. Systém profesora Bergera sa zjavne dá precízne dodržiavať iba v laboratóriu. Alebo by som sa teda musel dať vystreliť na inú planétu. Mal som ešte ďalšie dve hodiny spať, ale ja som bol už o štvrť na jednu vonku, navlečený v obleku, kráčal som vlažnými ulicami mesta, v sebe dva paraleny a vagón sladkých rečí.



– Ide o život, – povedal mi totiž Magnet. – Fakt by som ťa inak nebudil, ale si všetkého schopný, vieš po anglicky, bývaš blízko a nestrelíš túto storku bulváru.

Toľko medové motúzy. Voči komplimentom tohto typu som už dávno imúnny. Len mám akosi hlboko zažité vnímanie reciprocity. Protislužby. Choroba, ktorou je prerastená celá naša malá krajina, kde sa všetci poznáme a niečo si dlhujeme.

– Pokojne mi povedz, že som kokot. No som, – pokračoval Magnet v telefóne. – Mohol som to vedieť vopred. Mohol som ti zavolať už pred mesiacom, keď som s tým fasingerom podpisoval zmluvu. No neurobil som to. Som kokot? Som. A kardinálny.

Magnet odo mňa potreboval láskavosť, a to akútne. Ten Magnet, ktorý bol celé tisícročia spolumajiteľom eventovej agentúry a ktorý mi niekoľkokrát v hmotnej núdzi dohodil jednoduchý kšeft, teda jednoduchý pre niekoho, kto si na vlastnej kreativite nebrúsi ego, vie jednorazovo zaťať zuby a nešmariť klientovi do hlavy popolník. Nie že by som teraz potreboval Magnetove prachy alebo tento druh sebatrýzne, ale boli časy, keď to bolo inak.

Po desiatich minútach svižnej chôdze som bol pred nočným podnikom. Tam na mňa čakali traja Magnetovi nohsledi, ktorí sa na mňa vrhli ako mechanici na monopost F1 v boxoch Hungaroringu. Dostal som k ústam malý bezdrôtový mikrofón, do ucha prijímač, na papieri najdôležitejšie mená, trojvetové oboznámenie sa s problematikou a poďakovanie, že som prišiel. Potom ma voviedli dnu.

Nálada bola unaveno dekadentná, no nie uvoľnená, na to sa do akcie vrazilo priveľa peňazí a prítomných bolo príliš veľa zahraničných šéfov z vedenia mamutej nadnárodnej korporácie. Vyzerali ako figúrky komiksových hrdinov z plastu, osovo súmerní, dobre ostrihaní, dobre oblečení a bez mimiky. Slovenský manažérsky ľud sa vedľa nich cítil právom nesvoj. Každý jeden mal v sebe niečo, čím pripomínal sobášneho podvodníka, podomového predajcu Bhagavadghíty alebo bubeníka z dedinskej kapely. Niečo neodstrániteľne spotené, snaživé, príliš nástojčivé. Keď plastovú dokonalosť nedostanete v génoch od svojich rodičov, ktorí v mrazivom mlčaní prežili celý svoj anglosaský život, tak to na City University nedobehnete. Vo vzduchu bolo cítiť zvyšky pyrotechnického snaženia o trendy zadymenie. Hrala podmazová hudba, na hojdačkách visiacich zo stropu sa vlnili dievčatá vo firemných farbách, hlúčiky neisto postávali, prešľapovali v rytme hudby, obzerali sa s pohármi v rukách, vo vzduchu trčalo akési neurčité očakávanie.

– Scenár máš? – spýtal sa ma Magnet bez pozdravu, keď sa pri mne vynoril z dymu. Vyzeral veľmi vystresovane. Tučnejší, šedivejší a s omnoho belšími zubami, než som ho videl naposledy.

– Scenár? – spýtal som sa.

– No boďák, – upresnil Magnet.

– Toto? – ukázal som mu nečitateľný zdrap papiera, na ktorom boli použité zvýrazňovače všetkých farieb, aké kedy ľudské oko videlo.

– Nemusíš to celkom dodržať, len musí prebehnúť odovzdanie tej ceny, potom udeliť slovo najvyššiemu šéfovi, trocha srandy na odľahčenie a nejakú tú inteligentnú pointu by si mohol vymyslieť, akože nejaká myšlienka, aby im rezonovala v hlavách, lebo zatiaľ to stojí za hovno, cítim, že takto pre nich robíme naposledy, a to bude pre nás likvidačné. Keby sa tak podarilo, aby sa trochu bavili, to by bolo úžasné, celého by som ťa vybozkával!

– Prečo mňa? Mohol si urobiť overené superfinále súťaže krásy predsa, – uškrnul som sa.

Superfinále súťaže krásy spočíva v tom, že zorganizujete pre skupinu chlapíkov nezabudnuteľný event, na ktorý zabezpečíte kopu alkoholu a toľko finalistiek súťaže Miss, koľko zvládnete. Dievčencom dáte pekné šaty a inštrukciu, aby sa trošku s chlapíkmi porozprávali, niečo popili a vôbec, reprezentovali, tak ako to majú v zmluvách, ktoré školáckym písmom podpísali dávno predtým, ako sa stihli zorientovať. Po polnoci idú dievčatá domov, k svojim mamám a otcom a do internátnych izbičiek a do ich šiat sa oblečú typovo podobné prostitútky a idú si na večierok robiť svoju prácu. Údajne na ten rozdiel vďaka chabému osvetleniu a množstvu alkoholu ešte nikto z nadšene súložiacich klientov neprišiel.

– Superfinále? – spýtal sa nervózne Magnet. – Pre týchto? Pozri sa na nich. A vôbec, už je iná doba. A toto je náš Idol, poznáte sa?

– Nie naživo, – povedal som a podal si ruku s hereckou hviezdou najväčšieho formátu. V skutočnosti sme sa už stretli, ale bolo to na akcii, na ktorú si Idol zjavne nespomína a ja by som tiež najradšej zabudol.

– Ja ťa poznám, – povedal Idol. Vyzeral trochu nesústredene, ale inak relatívne v poriadku. V bielej košeli svietil v priestore, oholený, prácne našuchorené vlasy, v uchu odposluch, veľké hodinky, dve zrolované ponožky zastrčené v rozkroku. Zdalo sa mi trochu predposraté, že si ma volali, pretože on fakt vyzeral, že by to mohol zvládnuť aj sám.

– Odkiaľ ho poznáš? – spýtal sa ho Magnet.

– Z oného, tam kde, – povedal Idol.

Chvíľu to vzbudzovalo dojem, že si nevie spomenúť a usilovne premýšľa. Ale to len herci proste vedia vyzerať, že premýšľajú. Veľmi vierohodne a na tej najhlbšej úrovni, na úrovni, keď to nemusia ani vedome riadiť. Idol v skutočnosti vypol a zabudol, že nechal vo vzduchu rozrobenú vetu.

Magnet na mňa veľavýznamne pozrel a potom povedal k Idolovi normálnym hlasom a celkom bez emocionálneho náboja, ako živá automatická čítačka:

– Tam, kde sa Kremienok a Chocholúšik ukladajú k spánku a strkajú si do zadku zastrúhanú biomrkvu, tam, kde Bob a Bobek trtkajú jak besné svište.

Idol vážne prikývol.

– Tam, kde sa Kremienok a Chocholúšik ukladajú k spánku a strkajú si do zadku zastrúhanú biomrkvu, tam, kde Bob a Bobek trtkajú jak besné svište, – povedal Idol.

Nemyslel to ako vtip.

– Už chápeš? – povedal Magnet.

– Nechápem, – povedal som.

– On má občas takéto výpadky, keď si to zle nakombinuje, všetky tie veci, čo do seba dáva, – povedal Magnet. – Aj by som ho niekým nahradil, ale jednak teraz nikoho nezoženieš a jednak je podšéf najvyššieho šéfa do neho úplný blázon.

Od zahraničného stolíka na nás hodil okom jeden z plastových chlapíkov. Pozrel som, kam smeroval ten pohľad, a musel som sám sebe položiť otázku, či sa aj Idol musel do tesných džín obliekať poležiačky ako niektoré moje frajerky.

– Požiadal Idola o ruku, – povedal Magnet. – Takže chápeš?

– Už hej, – povedal som a šiel som sa teda postaviť na dopredu vytipované zašité miesto s dobrým výhľadom. Mal som pred sebou hodinovú šichtu, kde som ako Cyrano z Bergeracu mal našepkávať Idolovi slová, ktorými zvedie nielen osovo súmerných výsadkárov z inej galaxie, ale celú sálu.



Pre úspech podujatí tohto typu je nutné poznať tri pravidlá: 1. Ejzenštejnovu montáž atrakcií: neustále musíte byť pripravení predhadzovať publiku niečo, čo ich prekvapí. 2. Werichovo pravidlo umeleckej náročnosti: „To je blbý, to se bude líbit“. 3. Magnetovu koncovku: „Ak nie sú na konci akcie všetci ožratí, niekde sa stala chyba.“

Ku cti naklepanému Idolovi slúži, že všetko, čo som mu do odposluchu nahučal, všetko bezchybne zopakoval. Na môj vkus mal trochu príliš stredoamerický prízvuk, ale verím, že tým, ktorí majú radi filmy o kovbojoch, to mohlo pripadať sexy. Keď na môj pokyn donútil na pódiu pár najvyššie postavených terminátorov zo zahraničia vypiť po tri slivovice, nálada sa uvoľnila. Na záver Idol povedal marketingovú múdrosť, ktorú som vyhrabal z útrob mozgu „Ľudia nekupujú to, ČO robíte, ale to, PREČO to robíte“ a všetci mali dobrý pocit, že im už nič nestojí v ceste za lepšími zajtrajškami a milou rannou opičkou.

Začala hrať revivalová kapela a pri mne sa zjavila Magnetova produkčná s vysielačkou a dvoma mobilmi. Držala v ruke kancelárske dosky s pricvaknutým dlhým zoznamom položiek. Všetky, až na tú poslednú celkom dole, mala už odškrtnuté.

– Vždy som si myslela, že externý harddisk môžu mať len počítače, – povedala. – Ale vidím, že aj herci.

– To bol kompliment? – spýtal som sa.

– Ešte som neskončila, – povedala ona. – Ako môže byť niečo také intelektuálne výkonné a zároveň aj také pekne zabalené?

– A teda toto bol kompliment? – spýtal som sa znova.

Zasmiala sa. Jamky v lícach ju omladili, ale ona bola z tých žien, ktorým si neodvažujem hádať vek.

– Skoro som si cvrkla, keď som videla, čo tu predvádzate, – povedala.

– To už bol kompliment, ďakujem, – povedal som.

Bola milá, ale celá nejaká zrýchlená. Tento typ žien ma znervózňuje, vždy pri nich rýchlo prepadnem pocitu, že som nič v živote nestihol.

– Ja som Kalinka a pozývam vás na panáka.

Kalinka bola svetová šampiónka v športovom odvetví zvanom sprisahanecký úsmev. Sú ženy, ktoré majú na sprisahaneckom úsmeve úspešne vybudovanú celú medziľudskú komunikáciu. Pozrú na vás, podržia pohľad a usmejú sa s podtextom „len ty a ja vieme, o čo tu ide, ostatní sú mimo a úplne debilní, svet sa delí na nás dvoch a tých druhých“. Je to fascinujúce umenie ako nadviazať a udržať kontakt bez jediného slova. Zaujímavé je, že keď sa o niečo podobné snažia muži, máte pocit, že tu niečo nesedí, vyzerajú buď vulgárne, alebo celkom pomýlene, ako keby sa do družstva akvabel votrel nejaký chlapec s mejkapom, ktorý sa hranatý a chlpatý, navlečený v lesklých plavkách, snaží zapadnúť do kolektívu.

Sedeli sme pri bare a Kalinka ku mne tých pohľadov vyslala asi osemdesiat za ten čas, ako sme do seba naliali nejaké vodky a absolvovali zdvorilostné rozhovory s Magnetom, Idolom a Johnom z Londýna. A ešte s chlapíkom s firemnou visačkou na saku, ktorý sa ochmelene ku Kalinke pritočil a spýtal sa jej, či jej môže kúpiť nejaký ostrov.

– To by bolo úžasné, – povedala mu Kalinka a hneď sa otočila ku mne:

– Ja už môžem ísť. A vy?

– Aj ja.

– Pomôžete mi, prosím, niečo odniesť do auta?



V aute som nesúložil už celé roky. A celé roky ani so ženou, ktorú by som poznal menej než hodinu. Zbehlo sa to rýchlo, potme a potichu. Kalinka presne vedela, kam si má zaprieť nohy vo vysokých čižmách, aby bolo všetko na dosah. Ani sme sa nevyzliekali. Stačilo len vyhrnúť, odhrnúť, rozopnúť a vybrať.

Priadla ako mačka. A zatínala mi nechty do ramien.

Keď sme skončili, Kalinka si uhladila pokrčené šaty, vytiahla svoj zoznam pricvaknutý na kancelárske dosky, odškrtla poslednú položku a zavolala si taxík.

– Máš niekoho? – spýtala sa ma.

– A ty?

– Ja mám manžela. A nemilujem ho. Chcela by som, ale nejako sa mi to nedarí.

– Prečo si s ním?

– Deti na ňom visia. A nie je to zlý človek. Keby trochu schudol, možno by to pomohlo. Keby trochu športoval a menej sa nadžgával.

– Tak mu to povedz.

– Urazil by sa. Jedlo je jeho jediný relax. Ja si ten relax bohužiaľ neviem urobiť pri chladničke, takže musím znášať vedomie, že som asi kurva.

Usmiala sa na mňa sprisahanecky. Asi som mal povedať, že nie je kurva. Ale zostal som akosi bez nálady. Zapol som si nohavice. Vonku zastal taxík.

– Nerieš svoje manželstvo s inými chlapmi, ale s tým tvojím, – povedal som jej. – A sex je najlepší šport.

– Prečo mi to hovoríš? – spýtala sa.

– Škoda ťa je pre takýto život.

– Ale to aj teba.





Siedma noc – štvrtok


Sedel som v kuchyni pri stole a inhaloval vôňu kávy. Z mokrých vlasov mi stekala voda za krk a máčala mi tričko. Tupo som pozoroval tie dve zlaté rybky, ktoré ku mne neplánovane pribudli, ako naháňajú krmivo klesajúce ku dnu. Špáradlami som si pichal do medzier medzi prstami. Ale aj tak sa mi chcelo spať. Už mi nepomáhalo nič.

Asi sa mi plynulo začalo niečo snívať, pretože keď začal zvoniť telefón, poslal som poň psa. A ja nemám psa. Asi by som mal mať. Aby som sa občas dostal von a aby som ho mohol poslať po telefón a nebol pritom sám sebou usvedčený z toho, že už strácam súdnosť.

– Tati? – ozvalo sa v telefóne.

– Ahoj, poklad, – povedal som.

Niečo vo vnútri mňa sa stiahlo ako slimák, keď ho posypete soľou. Láska a strach z jej straty. Nadýchol som sa a vydýchol. Musí sa to predsa dať rozdýchať.

– Ale tati, existuje tá reinkarnácia? – spýtal sa Inšpektor bez úvodu.

– Ako si prišiel na reinkarnáciu? – spýtal som sa.

– Ale videl som takého pána, čo si vedel spomenúť, že kedysi bol pes.

– Kde si ho videl?

– Vo filme.

– Aha.

– Ale maminka mi povedala, že keď sa na to toľko pýtam, nech sa na to opýtam teba.

Tú situáciu som si vedel celkom dobre predstaviť. Inšpektor vedel klásť najzávažnejšie otázky presne v tých okamihoch, keď bol dospelý úplne najmenej disponovaný na to, aby na ne vedel odpovedať. „Majú zvieratá práva?“ v okamihu, keď nadránom potme stúpite bosou nohou na tú najmenšiu kocku lega. Alebo „Uprednostňuje šťastie dobro?“ v situácii, keď si pri pokladni nad štyrmi igelitkami nákupu neviete spomenúť, aký je pin vašej novej platobnej karty. Ja si myslím, že keď Princezná poslala Inšpektora s otázkami na moju adresu, musela byť v koncoch. Prinajmenšom lovila práve vypadnutú kontaktnú šošovku z tekvicového prívarku alebo niekam meškala a videla, ako jej uteká očko na posledných pančuchách.

– A aká bola otázka? – spýtal som sa.

– Otázka bola, či existuje reinkarnácia, – povedal Inšpektor jasným hlasom.

Predstavil som si ho, ako sa vážne tvári a kým telefonuje, odštipuje pritom suché listy z kvetináča, rovnako ako Princezná, alebo pozerá z okna, ako to robievam ja. Postavil som sa k oknu a díval sa na oblaky zavesené na svetlej oblohe.

– Asi existuje, – povedal som. – S určitosťou to nevie nikto, pretože každý svetonázor je založený skôr na tom, v čo veríš, než na tom, čo by bolo dokázané. Ale ak by existovala reinkarnácia, dávalo by to zmysel, lebo by to znamenalo, že si každý vyskúša všetko, že sa stále môžeme učiť, že za dobro budeme odmenení a ak sa nám stane, že nie sme úplne dobrí, máme šancu to napraviť a polepšiť sa.

– Potrebujem vedieť úplne určite, ako to je, aby som sa vedel zariadiť, – povedal Inšpektor naliehavo.

– Úplne určite to nevie nikto, – povedal som.

– Ale Tomi povedal, že nič nemôžem pokaziť, ak si zafixujem, že keď budem poslúchať, pôjdem do neba.

Tomi je Princeznin Manžel Jasná Voľba. Ten sa s tým teda nepára a nezaťažuje sa predstavovaním iných možností. Z toho aj pramení duševná vyrovnanosť tohto typu ľudí: že nedávajú na výber.

– Kto staví na to, že existuje Pán Boh, nemôže spraviť chybu, – doložil Inšpektor.

– To povedal Tomi? – zasmial som sa.

– Ale áno!

– Vytiahol na osemročné dieťa Pascalovu stávku?

– Budem mať onedlho deväť, – povedal Inšpektor.

– To mení situáciu, – povedal som.

– Akú Pascalovu stávku? – spýtal sa Inšpektor, lebo vždy dáva pozor.

– Blaise Pascal kedysi dávno napísal, že ak sa rozhodneme veriť v Boha a máme pravdu, môžeme veľa získať. Ak pravdu nemáme, veľa nestratíme. Ak sa rozhodneme neveriť a máme pravdu, teda ak Boh neexistuje, tiež nič nestratíme. Ale ak sa rozhodneme neveriť, že Boh existuje a nemáme pravdu, teda ak vysvitne, že Boh existuje a my sme neverili, tak stratíme veľmi veľa, nedosiahneme večnú blaženosť a budeme možno trpieť aj vo večnom zatratení. Takže je podľa neho výhodnejšie veriť v Boha než neveriť.

– Rozumiem, – povedal Inšpektor. – Ale prečo si sa na tom zasmial?

– Pretože si myslím, že viera nefunguje tak, že sa máš rozhodnúť veriť, lebo je to pre teba výhodnejšie. A ešte si aj myslím, že ak je Boh taký, aký si myslím, že je, tak odmieňa ľudí nie podľa toho, ako v neho niekto verí, ale či sa v živote správal slušne.

– Takže Boh nie je?

– Neviem. Ja verím, že je. Že tomuto všetkému dáva zmysel. Smeje sa na nás a krúti hlavou a má s nami zámery, ktorým nedokážeme rozumieť.

– Ale môžem sa ešte niečo spýtať? – ozval sa po chvíľke mysliteľského ticha Inšpektor.

– Môžeš.

– Zlepia sa mi črevá, keď som tento týždeň už trikrát prehltol žuvačku?

– Nezlepia. Ale už ich neprehĺtaj.

– Ale ja sa bojím, že sa mi tam zlepia, – povedal Inšpektor skrúšene. – Už som ich za celý môj život prehltol asi aj dvesto. To je plné brucho žuvačiek. Úplne lepkavých. Už ich mám možno aj v hlave.

– Už sú dávno vonku.

– V záchode?

– V kanalizácii.

– Ale už ich žujú ryby?

– Ak z nich niečo zostalo, tak áno.

– Ale je pre nás výhodnejšie veriť, že z nich nič nezostalo? – spýtal sa zrazu Inšpektor celkom pascalovsky.

– Zdá sa že áno, – povedal som.

– Tak ahoj, tati, – povedal Inšpektor a položil.

Zastavil sa u mňa otec. Neohlásene ako vždy. Prišiel mrzutý, ponáhľal sa a niesol klobásy. Tiež ako vždy. Len oblečený bol inak, čoraz viac sa výzorom približoval obrazu nejakého amerického prezidenta vo výslužbe. Ležérne elegantné, lebo čo keby ho niekto fotil, a zároveň stále viac nedotiahnuté, lebo ľudia, čo by sa naňho mohli pozerať, mu aj tak idú na nervy.

– Nebudem ti ani ruku podávať, niečo na mňa lezie, asi črevná chrípka, od rána mi nie je dobre, – povedal.

Aj to hovorí stále. Podľa mňa sa jednoducho len pomerne nerád dotýka ľudí. Jeden z dôvodov, prečo má radšej dospelých než deti, je fakt, že dospelí sú na rozdiel od detí schopní rešpektovať jeho potrebu fyzického dištancu.

– Ale tie klobásy si upeč alebo čo, nejedz ich surové, je v nich pomletá aj nejaká srnka, – povedal potom.

– Srnka? To máš odkiaľ také klobásy?

– Srnky sa do klobás dávajú úplne normálne. Veď divina. Klobásy z diviny. Len proste v tom lese nevieš, čo tým zvieratám môže byť, keď tam nie sú vôbec pod dohľadom.

– Pod akým dohľadom? – spýtal som sa. – V akom lese?

Rozhovor sa začal uberať prapodivným smerom. Otec mal niečo na srdci, ale zdalo sa stále nemožnejšie, aby sme sa k tomu dostali.

– Ježiš, pod veterinárnym dohľadom! Plné lesy sú všelijako nakazených a úplne divných zvierat! – vybuchol otec. – Proste si tú klobásu upeč alebo ju rovno vyhoď! Pokojne sa na ňu vyprdni! Je to len klobása! A vyrobili ju na jedenie! Keby som ti nepovedal o tej srnke, tak je všetko v poriadku!

– Veď dobre, upečiem, – zaradil som spiatočku, lebo začal vyzerať, že infarkt je už na dosah.

– Prepáč, – povedal otec.

– V pohode.

– Prepáč, som nervózny, nemusím sa vyzúvať, však?

– Nemusíš.

Otec vošiel do obývačky, sadol si na gauč, oprel sa a zaklonil sa dozadu, akoby si obzeral strop. Nevedel som, či mu prišlo nevoľno, alebo premýšľa. Uňho sa toto vždy ťažko zisťovalo. Či nepočuje, alebo neodpovedá naschvál. Či je duchom neprítomný, alebo sa ako šelma pripravuje na výpad.

Potom sa zrazu ozval:

– Keď budeš zomierať, určite si nepomyslíš, prečo si viac nepracoval alebo prečo si nebol viac zaťatý, ale pomyslíš si, prečo si len nebol s ľuďmi, ktorých miluješ, prečo si nebol so svojimi deťmi, kým boli deťmi.

– Mám jedno, – povedal som.

– Čo jedno?

– Jedno dieťa. Erika.

– Viem. Hovorím obrazne.

– Aha. A prečo mi to hovoríš? – spýtal som sa.

– Zamysli sa, – povedal otec.

– Deti sú stále deťmi, – povedal som mu.

– Čože?

– Aj my so sestrou sme stále deťmi. Sme dospelí, ale sme deťmi. Tvojimi deťmi.

Otec na mňa uprel pohľad.

– Ale už sa ma nepýtate, čo máte robiť, – povedal vyčítavo. – Nezaujíma vás môj názor.

– Ja sa pýtam. Zaujíma ma tvoj názor. Povedz mi, čo mám robiť?

– Bojuj viac. Oňho. O toho škrčka.

Dojalo ma to.

– Ako o tom vieš? – spýtal som sa.

– Máš sestru, nie? Tá vždy všetko roztrúbi. Všetci si teraz v panike vyvolávajú, akoby mal nastať koniec sveta.

– Ide len do Ekvádoru, nie na Mars, – povedal som mechanicky.

– To je svojím spôsobom to isté. Ja som si o Ekvádore pozisťoval svoje. A teda neviem.

– Čo nevieš? – spýtal som sa.

– Ten chlapec vyzerá presne ako ty, keď si mal osem, – povedal otec, zdvihol sa a odišiel.



Keď sa za otcom zabuchli dvere, podľahol som náhlemu popudu a zavolal som Princeznej.

– Je to niečo súrne? – spýtala sa. V pozadí niekomu zvonil telefón, počul som tresnutie dverí, klepot podpätkov a zvuky kopírky. Kancelárska neuróza. Nabehla mi husia koža.

– Potreboval by som sa s tebou v pokoji porozprávať, – povedal som obozretne.

– O čom?

– O všetkom. A hlavne o našom synovi.

– Teraz nie.

– Kedy?

– Si v poradí, – povedala a zložila.

Šlahol som telefón o zem a potom som mal problém dočiahnuť na baterku, ktorá odletela až dozadu do rohu pod kuchynskú linku. Ležal som na zemi na studených kachličkách, pozeral sa na dávno spadnutý kúsok syra obrastený zelenou plesňou, ktorý vyzeral ako nejaký artefakt zo zbierky železničného modelára, a cítil som, že sa ma zmocňuje očistný samonáser. Už mu len dať priechod a určite sa mi uľaví.



Zvonenie sa začalo nevtieravo. Až keď som naň nereagoval, vystupňovalo sa do nepríjemného útočenia na môj značne posunutý prah zvukovej citlivosti. Nakráčal som do predizby, vyšklbol som drôt zo zvončeka a otvoril vchodové dvere.

Žena predo dvermi už asi nerátala s tým, že je niekto doma, takže sa poriadne strhla, keď som sa tam objavil.

– Čau, nemáš náhodou kľúče od Sheldonovho bytu? – povedala.

– Prečo? – spýtal som sa.

– Myslela som si, že máš, – povedala.

Bola to Mimikri. Sheldonova frajerka, bývalá a zase aktuálna, tá, ktorú som mu asi pred týždňom pod jeho identitou doručil do postele. Keď som ju videl naposledy, možno pred rokom, bolo to také dievčatko so zápalkami. Bledá, zimomravá, kruhy pod očami, stále pokašliavala. Teraz vyzerala ako z celkom iného príbehu, Andersenovi vzdialená celé svetelné roky. Vyzerala veľmi biznisovo, až tak trochu prepísknuto, ako keď si ten biznis style niekto študuje v amerických filmoch o Wall Street. Držala v ruke ekotašku plnú potravín. Trčala z nej bageta, fľaša prosecca a stopkový zeler. Ako na fotke v prospekte o ekotaškách.

– No, vieš, Sheldon mi hovoril, že keby niečo, tak u teba sú jeho kľúče, – povedala. – A keďže ešte nie je doma a mal byť, myslela som, že to je tá situácia „keby niečo“.

– Minule si Sheldon svoje kľúče zabudol v práci, tak si prišiel zobrať tie rezervné a už u neho zostali.

– Aha, tak prepáč, – povedala.

– To je v pohode, – povedal som a zatvoril som dvere. Bolo to hnusné, nevnucoval som sa s pomocnou rukou, nezaujímal som sa o jej problémy, ale už som mal medziľudskej komunikácie plné zuby. Potreboval som prečkať do hodiny spánku. Potreboval som sa napiť a zabudnúť na všetko, čo je za dverami môjho bytu a za hranicami mojej hlavy.

Zaklopala.

Otvoril som novú fľašu whisky a nalial som si.

Koľkokrát sa ešte bude unúvať?

Zaklopala ešte raz. A pomerne razantne.

Vypil som to na ex a šiel som znovu otvoriť.

– Milujem námornícke tričká, – povedala na moju adresu.

– Má dieru, – povedal som.

– Milujem námornícke tričká s dierou.

– Milé od teba.

– Nemohla by som si ten nákup nechať zatiaľ tu u teba, kým príde Sheldon? – spýtala sa Mimikri.

– Jasné.

– Nemohla by som byť súčasťou toho nákupu?

– Na zemi za dverami, alebo ťa treba dať do chladničky?

– Potrebujem rozbaliť.

– Cudzie nákupy ja zásadne nerozbaľujem.

– Myslela som tým, že sa potrebujem vyzuť, lebo mi odpadnú nohy.



Na pätách mala desivé pľuzgiere. Z kabelky aj vyštrachala nejaké zázračné náplaste, ktorých výrobca investoval veľké peniaze do masívnej kampane, ale keď som jej povedal, že tie päty potrebujú hlavne vzduch, tak ma poslúchla, hodila náplaste späť do tašky a nechala si naliať.

– Strašne som unavená, – povedala. – Môžem len tak sedieť a vetrať si hlavu po tom Saigone, čo máme v kancli?

– Jasné, – povedal som.

– Aký je dnes deň?

– Štvrtok.

– Tak to môžem piť. Dala som si záväzok, že zo mňa nebude víkendová alkoholička, chápeš, takže pijem len cez týždeň a veľmi sa mi to osvedčilo.

– Aké prezieravé, – pochválil som ju.

– Však, – povedala a nastavila prázdny pohár. – Potrebovala by som nejaký priestor, kde sa môžem realizovať. Niečo štrikovať. Nejaké makramé robiť alebo vyšívať, mám taký príšerný tvorivý pretlak, že mi z toho hučí v ušiach.

– Tak vyšívaj, – povedal som.

– Vyšívanie mi príde strašne trápne, – povedala.

– Aj to makramé predpokladám.

– Aj makramé, – vzdychla. – Komu by nebolo trápne?

– Všetkým by bolo, – súhlasil som s ňou.

– Presne. A čo s tou tvorivosťou? Hneď ako nájdem, kde sa vyventilujem, tak sa do toho kreatívne pustím a všetkých z toho vystrie. A ja sa konečne upokojím a začnú sa mi tie dopamíny a oxytocíny uvoľňovať do mozgu ako treba a všetko bude v poriadku.

– Nepochybne.

– Píšeš teraz niečo? – spýtala sa po ďalšej whisky.

– Tak priebežne, – povedal som, lebo na tento druh otázky fakt neviem odpovedať menej vyhýbavo.

– Priebežne ako žiješ, tak píšeš?

– Úplne nie.

– Ja som tvoju poslednú knihu čítala.

– Fajn.

– Bola taká čudná. Taký rébus. Nedávalo mi to zmysel. To si všetko zažil ty sám?

– Vieš čo? Ja zbožňujem termín umelecká licencia.

– Aha, chápem, nechceš povedať. Tak si ešte nalejme.

Zložila si okuliare. Rozpustila vlasy. Prehrabla ich rukami. Oblizla si pery. Vzdychla.

– Inak, ale, to chcem fakt vysvetliť, – povedala po ďalších dvoch panákoch. – Ja si myslím, že sa to musí nejako premietať, tie zážitky, to sa nedá všetko vymyslieť, veď to by si musel mať akú hlavu? No akú hlavu by si musel mať?

– Človek nemá nikdy nikomu nič vysvetľovať, pretože priatelia to nepotrebujú a nepriatelia tomu aj tak neuveria, – zopakoval som jej dobre známu všeľudovú múdrosť.

– To je pravda, – povedala. – Tak ale čo teda budeme robiť, keď si nevysvetľujeme. Sami v byte, ty pekný, ja pekná, fľaša whisky za nami, ani zbierku motýľov si mi ešte neukázal.

Pozrel som na ňu. Opierala sa v kresle, dívala sa na mňa, mala rozopnutú bielu kancelársku blúzku, videl som čiernu podprsenku. Dívala sa na mňa tak, že som takmer uveril legendám o ženách, ktoré len pohľadom dokázali spôsobiť orgazmus. Mimikri sa dotkla podprsenky, tá sa vpredu rozopla a vyskočili z nej veľké guľaté prsia.

Zatvoril som oči. Cítil som, že som trochu príliš ožratý na to, aby som to všetko dokázal zvládnuť na úrovni.

– Mimikri, choď domov, – povedal som jej.

– Ja tu čakám na Sheldona.

– Tak choď čakať k nemu na rohožku.

– Neposielaj ma von vyzlečenú. Čo keď prechladnem?

Pripadal som si zrazu ako v nejakej reklame na AXE. Vylučujem nejaký feromón, že sa ženy okolo mňa zbláznili? Som napadnutý nejakým vírusom? Spôsobuje, že zažiarim jasným sexuálnym plameňom a potom sa definitívne zrútim sám do seba?

– Mimikri, nie, to fakt nie.

– Nepáčim sa ti?

– Páčiš, ale nerobí mi už dobre robiť to takto.

Chytila mi dlaň a položila si ju na prsník. Bola vzrušená. Ja nie. Niekde vo vnútri sa niečo pokazilo.

– Ako takto?

– Takto bez prípravy, – povedal som. – Bez zložitých prístupových rituálov.

– Ale čo?

– Bez vzťahu, – povedal som.

Začala sa smiať. Zaklonila hlavu dozadu a smiala sa. Potom sa zohla a zašla mi rukou do rozkroku. Chytil som jej ju.

– Si frajerka môjho kamaráta, – povedal som.

– No a?

– Pre slušného človeka je kamarátova frajerka tabu.

– Ty si slušný človek?

– Nie som. Ale chcel by som byť.

– Ja som ale strašne nadržaná. Čo s tým mám robiť?

– Nemysli na to.

Zase sa zasmiala.

– To sa nedá, – povedala.

– Dá.

– Nedá.

– Tak si to urob sama.

– A budeš sa dívať?



To, čo som videl, by mali ukazovať v telke ľuďom, ktorým sa už nechce žiť. A určite by žiť ešte chceli, minimálne do konca toho jej predstavenia. Mimikri vybrala z kabelky malú bielu šikovnú vecičku a i-pod. Na i-pode pustila Ponderosu od Trickyho a šikovnú vecičku nastavila na jemné chvenie. Vložila si jej koniec do úst, naslinila ho. Potom ho nechala skĺznuť nižšie.

– To je Lelo, – povedala. – A ty sa pozeraj a uč.

Pozeral som sa a učil som sa. Bolo to veľmi kreatívne, veľmi tvorivé, malo to v sebe aj niečo z vyšívania, aj niečo z estetiky makramé. Mnohí by obetovali tri roky života za to, aby sa mohli dívať tiež. Díval som sa a pripadal som si veľmi starý, veľmi oplzlý a veľmi poctený. Pekné to bolo. Také mysticko-poeticko-vulgárne. A to som si kedysi, keď som čítal Portnoyov komplex hovoril, že môj život bude o niečom celkom inom než o tomto.



Z palubného denníka idiota:

Mal som si ľahnúť o ôsmej a vstať o tretej nadránom. Taký bol plán. V skutočnosti netuším, kedy som zaspal. Zobudil som sa o pol štvrtej nadránom na gauči na to, že mi ťahá na gule. Nemal som na sebe nohavice, ale to pravdepodobne súviselo iba s tým, že Mimikri sa zdalo vtipné mi ich vyzliecť, keď som bol na druhom brehu a nemohol som sa brániť. Faktom je, že celý príbeh mojej terapie bdením sa čoraz viac rozglejuje. Len blázon by si mohol myslieť, že ak je nejaký sirup určený na konzumáciu, bude dobre účinkovať aj vtedy, keď sa naň budeme pozerať, rozprávať o ňom a natierať si ním nohy. To, čo ma núti pokračovať, je zotrvačnosť, nie viera v dobrý výsledok.



TRINITY: Si tam?

TRINITY: Chýbaš mi.

TRINITY: Si návykový.

TRINITY: Prečo som si na toto tak zvykla? Veď sú to len písmená.

TRINITY: Ani písmená to v skutočnosti nie sú, ani len vykrúžiť perom na papier nič nemusíme. Sú to len jednotky a nuly. Len štruktúra. Môžem byť závislá od štruktúry?

TRINITY: Alebo je to len moja predstava teba, ktorej stále nemám dosť?

TRINITY: Vypovedá to o mne, či o tebe, že tu takto ešte po polnoci úboho vypisujem?

TRINITY: Kto vlastne si?

TRINITY: A kto som ja?



NEO: Sme stroskotanci, Trinity. A každý na inom ostrove.





Ôsma noc – piatok


Od rána až do poludnia som pomáhal s jednou žiadosťou o ruku a s jedným zvažovaním rozvodu. Obe dvojice sa tak podobali, že keby sme skočili v čase hociktorým smerom, nebudem schopný ich rozoznať.

Medzitým prišla Bejby.

– Nezabudla som si tu náhodou mobil? – spýtala sa, keď sa v džínsových šortkách bez varovania zjavila pri mojich dverách.

– Myslím, že nie.

– Môžem sa pozrieť?

Bejby nečakala na odpoveď a vošla dnu.

Zbežne zoskenovala chodbu, kuchyňu aj obývačku a potom zamierila do spálne. Kľakla si k posteli a potom pod ňu vliezla. Celý čas sa jej pritom nezatvorili ústa.

– Prišiel mi mailom taký škriatok, ktorý mi pohrozil prstom a povedal „Dávaj si pozor, pozorujem ťa“. Som z toho totálne na nervy, že niekto teraz sleduje všetko, čo robím, ešte aj ten mobil niekde zmizol, chápeš, nemám dobrý pocit, furt sa obzerám jak v nejakej tínedžerskej vyvražďovačke.

Spod postele jej trčali len holé nohy v šortkách, pravú z nich zohla v kolene a vytvorila písmeno P. Potom ju znovu vystrela. Dvakrát mäkké I.

– A máš čo skrývať? – spýtal som sa tých dvoch písmen na zemi.

– Veď práve že hej, – odpovedali nohy. – A asi to na mňa niekto vie.

– A nerobí si z teba iba niekto srandu? – spýtal som sa. – Keď takéhoto škriatka pošleš hocikomu, každý sa vystresuje, pretože každý má nejaké tajomstvo. Je to ten druh výstrelu naslepo, ktorým vždy niekoho trafíš.

– Čože?

– No, vieš, existuje také arabské príslovie. Každý deň zbi svoju ženu, aj keď nevieš prečo, ona už bude vedieť.

– Akože dôvod sa vždy nájde?

– A všetci sú vlastne vždy nejakým spôsobom vinní.

Bejby vyliezla spod postele.

– Ono sa to lesklo, ale môj mobil to nie je, – povedala a podala mi do ruky malú striebornú trubičku zavesenú na červenej šnúrke.

– Čo to je? – spýtal som sa.

– Píšťalka na psa, – povedala Bejby. – Nie je tvoja?

– Píšťalka?

Zapískal som na ňu, ale nevyšiel z nej žiaden zvuk.

– Veď hovorím, na psa, – povedala Bejby. – Oni ju počujú, my nie.

– Aha, vysokofrekvenčná píšťalka, – povedal som. – Goro, biely pes.

– Kto? – spýtala sa Bejby.

Ako by mohla vedieť, kto bol Goro, biely pes? Veď keď sa Goro snažil cez celé Japonsko dostať domov, tak sa jej rodičia určite ešte ani nepoznali a už vôbec im nenapadlo, že budú raz mať nejakú Bejby. Jedinou útechou je, že človek nestarne osamotene, že starne spolu s celou svojou generáciou. A so všetkým, čo má so svojou generáciou spoločné, všetko si to svorne vlečieme so sebou do ďalšej a ďalšej dekády. Ako tie somáre, čo v Buñuelovom Andalúzskom psovi vliekli za sebou plne naložený klavír. A budeme mať raz osemdesiat a všetci budeme vedieť, aký bol osud Reiko Kitamori a o čo šlo Gorovi, bielemu psovi, ale tí, čo budú mať šesťdesiatpäť alebo deväťdesiatpäť sa len budú pýtať „Kto? Kto?“

Bejby už Goro, biely pes nezaujímal. Rozopínala mi nohavice s otázkou, či si nezasexujeme, keď je už tu. Nechcelo sa mi do tohto projektu, ale moje pohlavné orgány môj názor nezdieľali, a tak ma aj s Bejby prehlasovali. Bolo to rýchle a dynamické. Veselé a hlučné. Bola nahladko vyholená a pri orgazme kričala Ďakujem!, to tu minule nebolo, zdá sa, že Bejby napreduje systémom biliardová guľa. Každý náraz ju niekam odpáli.

– Urob mi to palcom na nohe, – povedala Bejby, keď sme potom spolu ležali nahí v posteli.

– Zase si niečo čítala?

– Ako vieš?

– Sčítané ženy majú proste akýsi rozmer navyše.

– Aký rozmer?

– Rozmer zábavy.

– Páčia sa mi tvoje palce.

– A ktorý sa ti páči viac?

– Ktorým lepšie dočiahneš.

– Máš s tým nejaké skúsenosti?

– Zatiaľ nie. A ty?

– Ani ja nie.

– Všetko je raz prvýkrát.



O ďalších pätnásť minút sa opäť vrátila k svojej téme a snažila sa spomenúť si, kde svoj telefón videla naposledy. Obliekala si poležiačky nohavičky s obrázkom nejakého deformovaného, prihlúplo sa tváriaceho zvieratka s veľkou hlavou a snažila sa pritom prepracovať k niečomu relevantnému prostredníctvom dedukcie. Jej retrospektívne rozprávanie o posledných piatich dňoch bolo pre mňa fakt dosť podnetné najmä preto, že som hneď sám seba začal vnímať menej promiskuitne.

– Ale vieš, čo by bolo úplne najhoršie? – spýtala sa zrazu Bejby. – Keby som ten mobil nechala u toho chlapíka, čo som bola uňho predvčerom. Ja totiž ani neviem, ako sa volá. Povedal len „Hovor mi Batman, dievča“.

– Veľmi pôsobivé.

– Čo myslíš, že teraz robí s mojím mobilom?

– Fotí si s ním vtáka a fotky posiela všetkým z tvojho adresára.

– To je blbosť.

– Nemysli si, že sa to nestalo.

– A stalo?

– Som chodiaca čierna kronika toho, čo všetko sa ľuďom stalo pred sexom aj po sexe.

– Aj počas sexu?

– Počas sexu toho viem najviac.

– A čo teraz s Batmanom? – vzdychla si.

– Kde býva? – spýtal som sa.

– Niekde v meste, neviem presne. Viezol ma autom.

– Auto má aké?

– Čierne.

– Značka?

– Veľké. Kožené sedadlá. Béžové. Taký zelený stromček tam visel. Proti smradu.

– No to je s tebou ťažké.

– Bol veľmi milý. A urobil mi kura na pomarančoch.

– Tak toho poznám.

– Vážne?

– Než ste šli do postele, otvoril okno dokorán a s výhľadom na Slavín recitoval Shakespearea?

– To bol Shakespeare?

– Sen noci svätojánskej. Aj to kura na pomarančoch je môj nápad, – povedal som. – Ak chceš, zavolám mu, nech sa pozrie pod posteľ.

– Nie je to trápne? – spýtala sa Bejby.

– Je. No a čo? – povedal som. – Na čo chceš raz spomínať, ak nie na trápne veci?

– A čo znamená to kura na pomarančoch? – spýtala sa. – Je v tom nejaký skrytý význam?

– Kura na pomarančoch znamená, že aj bohatí muži sa musia snažiť.

Kým som volal Batmanovi, Bejby sa utiahla do kuchyne a urobila praženicu. Vraj, aby sa nejako odvďačila. A pre mňa pritom bola najlepšia satisfakcia, keď som sa dozvedel, že moje návody na život sú stále v obehu.

Batman povedal, že Bejby bola fakt zlatá a že by ju rád videl aj za denného svetla. Jej mobil tam nebol, ale zato našiel pod posteľou svoje vyúčtovanie zdravotného poistenia a čosi, čo vyzeralo ako vúdú bábika, nápadne pripomínajúca Batmana. Vyzerala vraj ako ihelníček. Keď z nej povyberal asi osemdesiat špendlíkov, okamžite sa mu uľavilo po všetkých stránkach.

– Robíte si zo mňa vy dvaja srandu? – spýtala sa ma Bejby nad tanierom, keď som ju oboznámil s výsledkami nášho pátrania. – Veď on vyzeral úplne v poriadku, nič ho nebolelo, švácal ako o život. Keby tam mal osemdesiat špendlíkov, tak mu nielenže nestojí, on by si nezvládol ani vyzliecť gate.

– Už ani to vúdú nie je ako kedysi, – povedal som jej.

Keď sme sa najedli, spýtal som sa, či ten mobil hľadala aj v taške. Mala so sebou kabelku takých rozmerov, že by v nej dokázala odniesť poníka.

– Samozrejme, že v taške som hľadala, – urazila sa Bejby.

– Aj si ju otočila hore dnom? – spýtal som sa.

– Trikrát som ju prehľadala! Dôkladne!

Takže som jej tú tašku vyklopil na dlážku. A mobil sa našiel zapadnutý za roztrhnutou podšívkou.

Po chvíli nefalšovanej radosti sa Bejby začala preberať tou časťou obsahu svojej kabelky, ktorá pôvodne tvorila spodný sediment, takže ho jej majiteľka nevidela minimálne posledné dva mesiace. Okrem asi desiatich leskov na pery a sedemnástich papierových vreckoviek nepravidelne rozmiestnených v desiatich balíčkoch, rôznych nefunkčných pier a ceruziek nakradnutých v IKEA sa v taške nachádzalo aj niekoľko papierikov s impozantným obsahom.

– Len na moju mušľu stále/Musíš myslieť/Máš ju v hlave, – prečítal som si na papieriku.

Pozrel som na Bejby.

– Pokojne pokračuj, – povedala Bejby. – To je celkom výstižný kúsok.

Tak som si teda prečítal:



Len na moju mušľu stále

Musíš myslieť

Máš ju v hlave

Máš na svojom konári

Môj hlien

Chuť jak bonpari

Kým rozdávaš zápočty

Kým ťa učebný plán ženie

Vidíš všade

Moje smelé

Hladké nohy rozkročené

Cítiš v zadku moje prsty

Je to ošiaľ

Mám ťa v hrsti

Ja som chtivá mokrá tiež

Lízať moje prsia smieš

A ja zlížem tvoju šťavu

Striekaš mi ju všade slanú

Ty si proste navždy môj

Ja si líham a ty stoj

Máš ma v mozgu tetovanú



– Toto vyzerá na nejakú univerzitnú milostnú zápletku, – povedal som.

– Milujem ho, – povedala Bejby. – Je to docent. Najmladší na našej katedre. Je strašne múdry. A strašne sexy. A nemôžem ho mať. Tak sa zo žiaľu potĺkam od penisu k penisu. Samí chlapi, čo mi ho pripomínajú. Ale on to nie je.

Pozrel som na kus papiera s erotickou veršovankou:

– A toto?

– To je len koncept. Originál som mu odovzdala namiesto písomky.

– A čo on na to?

– Zavolal ma do kabinetu.

– A tam čo?

– Tam sme zrealizovali všetko, čo sme z tejto poézie dokázali interpretovať.

Sedela na zemi, smutne pozerala na zdrap papiera, okolo obsah jej tašky. Papieriky od žuvačiek, pomiaganá müsli tyčinka, brožúra o zdravom chudnutí s ohnutými rohmi. Vedel som v tom okamihu jasne všetky ďalšie okolnosti, ale predsa len som sa opýtal:

– A čo stojí v ceste vášmu spoločnému šťastiu?

– Jeho žena, – povedala Bejby. – Je strašná piča.

– Ako inak.

Zdvihla hlavu a zamračila sa.

– Uťahuješ si zo mňa? – spýtala sa.

– Nie, – povedal som.

– Tak čo tým chceš povedať?

– Že netreba zabudnúť, že tvoj sok v láske je zvyčajne taký istý človek ako ty.

Uškrnula sa blahosklonne ako niekto, kto jediný pozná skutočný cit, ktorý ho posväcuje, a preto je zhovievavý k tým ostatným strateným dušiam, čo sa len tak pechoria svetom.

– Dávaš mi lekcie? – spýtala sa.

– To by som si nedovolil.

– Ale dovolil. Aj tak tomu nerozumieš. Čo ty vieš, čo je medzi nami.

Viem presne, čo medzi nimi je.

– Spávajú spolu? – spýtal som sa.

– Kto? – spýtala sa.

– On a jeho manželka.

Bejby očervenela.

– Povedal, že to nie je také ako medzi nami. Ona je v posteli preňho len ako vlastná ruka, ktorou si to urobí. Mňa má naozaj rád. S ňou má len deti a hypotéku.

Mlčal som.

Aj Bejby mlčala.

Nechal som ju, nech ten proces v jej hlave môže nerušene prebehnúť.

– Ty si také hovado, – povedala mi zrazu.

Začala hádzať svoje veci späť do tašky. Razantnejšie než, bolo treba.

– Podľa toho, čo sa o tebe hovorí, a podľa toho, čo píšeš... myslela som si, že si zábavnejší, – povedala.

– V skutočnosti som nudný, a k tomu moralista, – povedal som ja.

– Presne tak.

Zdvihla sa na odchod.

– Ale netrtkáš úplne najhoršie, – povedala.

– Ďakujem.

Vo dverách sa ešte otočila.

– Keď pôjde malý do toho Ekvádoru a bolo by ti smutno, zavolaj mi. Podržím ti.

Nerobila si srandu. Akoby som dostal päsťou do tváre. A to som už zažil, takže viem porovnať.



NEO: Ako sa ti brodí piatkom?

TRINITY: Dnes celý deň klamem.

NEO: Aký je to pocit?

TRINITY: Najradšej by som si odsadla sama od seba.

NEO: Nie je hrdinstvo súhlasiť sám so sebou, keď robíme pekné veci. Hrdinstvo je stáť pri sebe aj v tých ostatných prípadoch.

TRINITY: Znie to pekne. Je to pravda?

NEO: Ja dnes celý deň neklamem.

TRINITY: A?

NEO: Necítim sa lepšie.



Bezútešný deň bol takmer zavŕšený, keď mi zavolal Sheldon, či by som k nemu nemohol na chvíľu prísť. Je to vraj súrne a ide o mňa a o Mimikri.

Vykráčal som teda po schodoch a nechal som sa doviesť do spálne k otvorenej skrini. Okrem úhľadne usporiadaných Sheldonových zvrškov tam na kraji tyče viseli tri vešiaky s nedbalo navešanými ženskými handrami.

Sheldon sa tváril nepreniknuteľne.

– Vidíš to? – spýtal sa ma.

Môj zrak dokázateľne fungoval, keďže som sa dopravil k nemu do bytu bez pomoci slepeckého psa a bol som práve tvárou otočený ku skrini, takže som jeho otázku považoval za rečnícku. Čakal som, čo príde.

– Mám s Mimikri problém, – povedal Sheldon. – Vyvinulo sa to tam, kde som nikdy nechcel byť. A na vine si ty.

Mlčal som teda ďalej. Vždy je lepšie v takýchto prípadoch mlčať. Vzbudzujete tým dojem, že ste krivo obvinený, ale ste natoľko na úrovni, že vám je to trápne aj povedať. Čokoľvek hovoriť znamená vziať na seba vinu a skĺznuť do pekla vysvetľovania. Keď je situácia neprehľadná, je najlepšie držať hubu. Aj Stalin to tak robil a vedel prečo. Prežil všetkých svojich kamarátov.

– Strašne ma miluje, – povedal Sheldon utrápene.

– Je odo mňa závislá.

– Fyzicky? – spýtal som sa, lebo mi to nedalo.

– Fyzicky aj psychicky. Ona ma svojou láskou dusí, – povedal Sheldon. – Nemôže bezo mňa žiť, je na mňa totálne pricucnutá.

– Mimikri?

– Mimikri.

Mimikri zaklonená v mojom kresle, spotená a vzdychajúca. Mimikri držiaca si medzi prstami tmavú bradavku. Mimikri a jej vyšpúlená vagína púšťajúca šťavy do odhrnutých nohavičiek. Mimikri a jej vibrátor, predstavenie pre jedného diváka. Mimikri a jej štyri orgazmy u mňa a pre mňa, kým Sheldon nebol doma. Teraz sa zdalo, že je to tá časť alternatívnej reality, v ktorej Sheldon nebýva.

– Dala si veci do mojej skrine, – povedal Sheldon. – Koľko bodov radosti by ti takáto skutočnosť priniesla?

– Ja neviem, – povedal som. – Ja s ňou nechodím.

– Ani ja s ňou nechodím. Ja som s ňou chodil a teraz s ňou spávam.

– A ona o tom vie?

– O čom?

– O tom, že spolu nechodíte.

– Jasné. Veď to prvá povedala ona. Že spolu nechodíme, iba spíme.

– A kde je teda problém?

– Že prečo si ku mne dala veci? Prečo tu chce byť? Prečo včera uvarila? Ona bezo mňa nevie žiť a ja bez nej áno! Na stupnici šťastia dávam päť až desať bodov, keď tu nie je. Päť až sedem bodov, keď tu je. Ale keď tu má veci, tak aj keď tu nie je, tak už neviem dosiahnuť tých desať bodov!

– Zaberá ti tými vecami teritórium?

– Áno!

– Tak tie jej veci daj inde. Do skrine, čo máš na chodbe, alebo niekde do kuchyne.

– Pozri, keby si ju nebol tak kvalitne namotal, nemám teraz tieto problémy.

– Namotal som ju, lebo si chcel, aby som ju namotal.

– No a teraz ju teda odmotaj. Prihlás sa pod mojím menom a nejako jej to vysvetli. Miluje ma a ja ju nechcem zraniť. Nie som sviňa. Ale nemôžem ju mať tu, lebo sa zbláznim.

– Rozchody robím nerád.

– Prosím ťa o to.

Keď muž hádže psie oči na iného muža, je to pomerne odporné. A nefunguje to. Psie oči majú robiť len psy v útulkoch a deti pred hračkárstvom. Nie chlap, čo sa chce zbaviť frajerky. Zostalo mi z toho trochu mdlo.

– Veď si ju ešte pred týždňom chcel, – povedal som.

– Bol som odmietnutý, tak som ju chcel, – povedal. – Teraz som chcený, tak ju odmietam.

– Vieš čo, toto je robota, ktorú musíš urobiť osobne a sám.

– Chcel som. Včera. Ale nepochopila ma správne. A začala mi fajčiť, tak som túto tému nechal tak. No môžeš sa rozísť so ženou hneď potom, ako ti vyfajčí?

Nemal som na to čo povedať. Na stupnici od nula po desať sa už Sheldon deväťbodovo rozhodol, že sa musí s Mimikri rozísť, pretože je extrémistka a nedokáže mať light sexuálne vzťahy. Ja som bol preto nútený sformulovať, že sa mi úplne desaťbodovo nechce splachovať vzťah, ktorý mojím pričinením len pred týždňom vstal z popola, a povedal som Sheldonovi, nech ho nesplachuje ani on, skôr než sa na to aspoň sedemkrát nevyspí. On vylicitoval, že trikrát a že mu s tým musím pomôcť.

– Miluje vlastne teba s tými tvojimi kecmi, takže aj kopačky jej musíš dať ty.

– Ja si myslím, že za toto sa my dvaja dostaneme do pekla, – povedal som.

– Iba ty, – povedal Sheldon.

– Prečo iba ja?

– Lebo keby si nezasiahol do behu sveta, tak Mimikri je teraz niekde v bare a ja tu skučím, prečo ma nechala.

Pozrel som na Sheldona neveriaco.

– Vieš ako to bolo v Spidermanovi. Keď máš moc, musíš mať aj zodpovednosť, – povedal Sheldon a zasmial sa.

Asi sa budem musieť presťahovať a zmeniť si meno.



Keď som schádzal od Sheldona k sebe, počul som zastať výťah. Naklonil som sa cez ohyb zábradlia a videl som Mimikri, ako z toho výťahu vystúpila a zvoní pri mojich dverách.

Vyzul som sa a v ponožkách potichu vybehol dve poschodia hore, privolal som si výťah a zviezol sa ním na prízemie. Je to úbohé utekať takto z domu, ale v živote som robil aj hanebnejšie veci.



Nemal som pri sebe žiadne peniaze, len kľúče od bytu, takže som sa musel vybrať tam, kde mi nalejú na sekeru.

– Povedz mi vetu, čo môžem napísať na tabuľu, a máš svojho panáka zadarmo, – povedal mi barman Batrflaj v mojom obľúbenom pajzli. – Mala by to byť nejaká životná múdrosť, – povedal Batrflaj. – Motto na dnešný večer.

– Čo si od toho sľubuješ?

– Keď majú ľudia pocit, že pri pití majú o čom premýšľať, vypijú viac a drahšieho, – povedal Batrflaj. – A nemôžem sa s každým zvlášť rozprávať o zmysle ľudskej existencie.

Tak som sa teda poobzeral po osadenstve baru. Nadiktoval som Batrflajovi múdrosť na dnešný večer, nechal si naliať panáka a potom som pozoroval, ako ju kriedou píše na tabuľu nad svojou hlavou: Keď niekto vyzerá úžasne, to ešte neznamená, že ti s ním bude dobre.

Po druhom panáku sa pri mne pristavil môj kamarát z detstva. Ostré Očko. O rok starší. Naše priateľstvo sa začalo nedobrovoľne, tak ako sa začínajú všetky priateľstvá detí, ktorých rodičia sa stretávajú. Nevadí, že sa ti ten chlapček nepáči, pôjdete do detskej izby a ukážeš mu hračky. Nemal som ho príliš rád, lebo ma okázalo ignoroval ako mladšieho a menej zaujímavého oproti mojej sestre, ktorú platonicky miloval asi tak od troch rokov. Aj tým mi liezol na nervy. A potom bol raz u nás aj s rodičmi až do hlbokej noci a Očko s mojou sestrou sa dohodli, že bude u nás spať. Že to bude úžasné, v detskej izbe na nafukovačke, a keď ráno vstaneme, budeme pozerať rozprávky, mama nám urobí kakao a potom si poňho prídu. Naši neprotestovali, ale jeho rodičom sa ten nápad nepáčil, tak ho začali presviedčať, aby šiel s nimi domov. On sa však zaťal a nepopustil a vyjednával ďalej, sestra prosila, ja som sa prizeral. No a potom jeho mama povedala, že na to, aby u nás spal, potrebuje pyžamo, a my také pyžamo nemáme, lebo ja som malý, takže sa Očko musí obliecť do nočnej košele mojej sestry a že ona ho v tom prípade okamžite odfotí a vyvesí to v škôlke na nástenke, aby všetci videli, ako vyzerá Očko v dievčenskej nočnej košeli. Začala sa posmešne smiať a to Očko nevydržal a rozplakal sa. Zbytočne mu moja sestra povedala, že mu pokojne požičia aj pyžamo, ktoré vyzerá ako chlapčenské, zbytočne mu povedala, že to by mu vlastná mama neurobila, on asi vedel svoje. Plakal a dal sa odviesť domov. Mal päť rokov a bol absolútne bezbranný voči hanbe. Pamätám si ešte to víťazné žmurknutie, ktoré jeho mama vyslala k našim. Aj tú nenávisť, ktorá k Očkovej matke vyšľahla od mojej sestry, aj to, ako som sa za ním rozbehol s vyžehlenou vreckovkou s obrázkom krtka. Nevzal si ju.

– Na koho čakáš? – spýtal sa ma Očko.

– Na nikoho, – povedal som.

– To je najlepšie, keď si vystačíš sám, – povedal Ostré Očko. – Ja som tu s kolegami, ale menil by som to s tebou.

– Veď si prisadni a splyň s pozadím, – povedal som.

Prisadol si. Chvíľu sme mlčali a potom sa spýtal na rodičov. Potom som sa ja spýtal na rodičov. Potom robota. Jeden. Druhý. Po starom. Potom sestra. Áno, teraz nikoho nemá. Prikývol. Vypýtal si číslo. Dal som mu ho a vedel som, že jej nezavolá. Bude stáť v tej svojej lekárni, magister s neprítomným výrazom na tvári, vždy zdvorilý a so zatiahnutou ručnou brzdou. Potom pôjde domov do veľkého zdedeného domu, kde býva s rodičmi, v ruke sáčok s liekmi, neprosí si večeru, pôjde k sebe, zapne telku a doprepína sa až k spánku. Priateľov málo. Nemá na nich čas. Frajerky žiadne. Ktorá by ho chcela. Ktorú by mu matka dovolila.

– Niekedy by sme sa mali stretnúť, – povedal Očko nepresvedčivo. – Niečo si ugrilovať alebo tak. Aj s našimi. Aj s vašimi.

To by bolo vážne super.

Polokošeľa Lacoste zapnutá až ku krku. Asi pôjde na nejaký seminár o rozvoji osobnosti. Vyzerá to zaujímavo. Nechce sa mu, ale kolegyňa ho prehovára.

Dal som si ďalšieho panáka a potom ďalšieho a nevedel som sa zbaviť neodbytnej myšlienky, že by to možno dopadlo všetko celkom inak, keby sa jeho matka vtedy pred vyše tridsiatimi rokmi zasmiala, zavesila sa do manžela a išla by s ním domov súložiť a nechala by Očka spať u nás. Smiali by sme sa a vyrušovali, šuškali si a ráno nechceli vstávať, rozhadzovali hračky a hádali sa a jedli vianočku s maslom a ničoho by sme sa nemuseli báť. A za nič sa nehanbili. A neboli nešťastní, že to s nami a s celým svetom vypálilo akosi inakšie než malo.



Z palubného denníka idiota:

Úpadok je sexy len v televíznych seriáloch. Je to taký dobre nasvietený úpadok, soláriový, tricepsový, podväzkový úpadok. Úpadok reálneho každodenného kapitalizmu chutí po alkoholových zvratkoch. Opil som sa. Rozprával som kadečo kadekomu. Staral som sa do života cudzím ľuďom a cestou domov riadil križovatku. Otyčkoval som si tenisky natrávenými orieškami. Domov ma doviedol Očko, aspoň sa mi zdá. Po prekročení prahu bytu som zaspal tým spôsobom, že som upadol do hlbokého zahanbenia. Stačilo mi, aby som vytriezvel len o zlomok promile, a už som si to všetko uvedomil. Paralyzovalo ma vlastné celoživotné zlyhanie. Neviem, kedy to bolo, neviem, kedy som vstal. Bolo mi zle a na diagramy profesora Mathiasa Bergera som si ani nespomenul. Bolelo ma celé telo. Bolelo ma celé vedomie.



– Tati?

– Áno?

– Ale máš čudný hlas.

– Práve som sa zobudil.

– Tati?

– Áno?

– Ale potrebujem urobiť do školy takú ponorku.

– Akú?

– Aby sa ponorila a zase vynorila sama od seba. Nesmieš ju držať ani s ňou nič robiť.

– Aha.

– Vieš ako?

– Nie.

– Ani ja.

– Dokedy to máte?

– Do pondelka.

– Budem premýšľať a ty tiež a kto na niečo príde, ten zavolá, dobre?

– Dobre. A tati?

– Áno?

– Ale tati, ty si môj poklad.





Deviata noc – sobota


Zoškrabal som zo svojich bežeckých tenisiek minuloročné blato a vyrazil som v nich von. Po prvých dvesto metroch som bol presvedčený, že na mieste umriem. Ale vedel som, že ak prežijem ešte pár minút, tak to povolí. Beh ako radikálna pomoc v ťažkých poopičných stavoch je síce bolestná cesta k vykúpeniu, ale ak sa viete zaprieť, tak najrýchlejšia.

Kým som dobehol k jazeru, trýznivá bolesť sa otupila a moje telo si spomenulo, aké to je, keď bežím. Keď sa dostanem do toho mechanického monotónneho upokojujúceho stavu, kedy sa svaly hýbu, srdce bije, pľúca nasávajú vzduch. Beh je prirodzený pohyb, tak ako plávanie pod vodou, sex a prevracanie v spánku. Všetko ostatné je od nich umelo odvodené. Všetko to posedávanie a postávanie. Úplne neprirodzené a hlúpe.

Bežal som okolo jazera a v hlave som mal prázdno. Nemyslel som na nič. Žiadne súvislosti, povinnosti, úzkosti, ľútosti. Nič, len trocha endorfínu a zvyškového alkoholu.

Pri vode sa motalo málo ľudí. V sobotu si všetci radšej pospia, bolo tam len pár otcov s hyperaktívnymi batoľatami a dôchodcovia, ktorí si chcú vybaviť pochôdzky, ešte kým nie je teplo. A ešte jedna známa silueta kráčajúca oproti mne.

Foxy. Dlhé šaty, strapaté vlasy, slnečné okuliare a úsmev. Zastal som pri nej.

– Neverím vlastným očiam, – povedala. – Opustil si svoj brloh?

Pokrčil som plecami. Dychu som nemal na plytvanie. Kondične mi ten niekoľkomesačný pobyt pred počítačom tak úplne neprospel.

– V tom som spávala, keď som bola u teba, – ukázala na staré basketbalové tričko, ktoré som mal na sebe.

– Chceš ho? – spýtal som sa.

– Nie, ty v ňom vyzeráš lepšie.

Zložila si okuliare a žmúrila do slnka. Pobavene sa usmievala. A povedala, že ide poliať kvety k svojej mame, je na liečení. A či by som nešiel s ňou a neopravil kľučku na okne. Zostala jej vraj v ruke, keď tam predvčerom vetrala, a teraz bude možno celý byt plný holubov.



V byte Foxinej matky som nebol dva roky. Ale nič sa v ňom nezmenilo. Vôňa mydla a leštidla na nábytok, v obývačke na gauči háčkovaná prikrývka, v kvetináčoch impozantné svokrine jazyky. Odtrhnutá kľučka na okne bola v spálni a skutočne existovala. Nebola to len Foxina namotávka. Stačilo ju priskrutkovať späť a odporučiť výhľadovo vymeniť okná.

Dvakrát som to okno otvoril a zatvoril, aby som sa presvedčil, že nič neodpadne aspoň do chvíle, kým odídem z miestnosti.

Nikdy som v tejto izbe nebol. Spálňa s belasými stenami, belasou prikrývkou, belasým pelikánom vyšitým na bielom vankúši. Na nočnom stolíku Coelho a mušľa z dovolenky. Na stene Foxy ako dvojročná, Foxy ako maturantka, Foxy v prvej triede. Dva vrkoče, štrbavý úsmev, ruky položené na lavici. V tomto priestore je Foxy najmilovanejším človekom na svete.

Vošla Foxy s plastovou krhlou plnou vody. Africké fialky všetkých farieb na parapete sa jej prítomnosti potešili.

– Vieš, čo mi povedala moja mama, keď som vás zoznámila? – spýtala sa otočená chrbtom, kým polievala kvety.

– Neviem, – povedal som.

– Ten chlap má empatiu, to sa tak často nevidí. Ale pochopiť neznamená patriť.

– Múdra žena.

– Som po nej.

– Viem.

Obrátila sa od okna ku mne.

– Pochopil si ma tak ako nikto iný. Prijal si ma takú, aká som. A nepatril si mi. Nikdy.

Nevedel som, čo by som na to povedal.

Objala ma.

– Nechytaj ma, – povedal som. – Som spotený. Smrdím.

– Nevadí. Aspoň sa do teba zase nezamilujem.



Posteľ vŕzgala, ale len tak decentne. Milovali sme sa pomaly a opatrne ako ráno po prebdetej noci. Milovali sme sa tak, ako sa milujú dvaja ľudia v romantických filmoch bez hviezdičky. Akoby sme boli obaja veľmi krehkí a nechceli si už ublížiť.

– Nemáš pocit, že keď si teraz vo mne, si v nabíjačke? Že cezo mňa dostávaš energiu z vesmírnej elektrárne? – spýtala sa Foxy.

– Mnohé by sa tým vysvetľovalo, – povedal som.



Slnko sa otočilo na svojej každodennej trase, obišlo panelák a keď vyšlo spoza mraku, zasvietilo do spálne, kde na modrej posteli ležala nahá Foxy. Na chrbte, s roztiahnutými rukami aj nohami, uvoľnená, akoby ju niesla vodná hladina.

– Tu som vždy rada ležala, – povedala. – U mamy v posteli. Chodila som k nej do postele, vždy keď ma niečo trápilo, keď sa mi snívalo niečo zlé. Alebo ráno, aspoň na chvíľku, kým som musela vstať do školy.

– Dovolila ti to?

– Vždy mi to dovolila. Aj v pätnástich. Aj v sedemnástich.

– Mňa rodičia z postele vyháňali, – povedal som.

– V sedemnástich?

– V piatich. V siedmich. Keď som mal sedemnásť, už som si chodil líhať do iných postelí.

– Z nich ťa nevyháňali?

– Väčšinou nie.

– Ešte mi to urob, – povedala Foxy.

– Čo? – spýtal som sa.

– Vieš čo. To čo robíš iba ty.

– Neviem, čo iní nerobia.

– Ako to, že nevieš?

– Nerobím si celoplošný prieskum sexuálneho správania.

– Je to dobré.

– Čo?

– To.

– Ktoré to?

– Toto.

Usmiala sa a chytila mi ruky a pomaly, úplne pomaly, ich naviedla tam, kam potrebovala. A potrebný zvyšok tela pochopil a šiel za nimi.



– Som tehotná, – povedala potom Foxy.

– Odkedy? – spýtal som sa.

– Ráno som si robila test.

– Ale ja asi nie som otcom, – povedal som pre istotu.

Otočila sa ku mne. Nechala uplynúť výrečnú pauzu. Asi aby som si stihol predstaviť všetky možnosti.

– Nepočujem z tvojho hlasu sklamanie, – povedala takmer vyčítavo.

– Vieš vôbec, čo chceš? – spýtal som sa.

– Chcem byť dobrou matkou.

– Tak by si nemala ležať v posteli so mnou.

– Prečo?

– Pretože keď je medzi matkou a otcom puto, dieťa to cíti, vie, že je viac v bezpečí.

Pohladila ma po vlasoch.

– Puto znamená neležať v posteli s niekým iným? – spýtala sa Foxy nežne.

– Presne, – povedal som.

– Aký moralista.

– To sú len skúsenosti.

– Už ma takto nikdy neuvidíš, – povedala. – Už len oblečenú. A stretneme sa iba náhodou. Niekde na ulici. Alebo na parkovisku. V potravinách. Ahoj. Ahoj. Ako sa máš? Dobre. A ty? Ja tiež dobre. Ako len vyrástlo. Áno, máme z toho radosť. Snívalo sa mi o tebe. Niečo príjemné? Áno. Môžeš mi to povedať? Nie. Tak sa maj a pozdravuj. Radšej nie. Dávaj na seba pozor. Aj ty. Opatruj sa.

Z kútika oka sa jej oddelila slza a skĺzla jej po líci dolu.

Zachytil som ju jazykom.

– Choď už domov, – povedal som.

– Idem.

– A keď sa ti bude chcieť plakať pri reklamách alebo natierať steny na fialovo, pokojne to urob.

– Dobre. A naučím svojho budúceho muža jedno kúzlo, aby mi nebolo za tebou tak ľúto.

Musel som sa usmiať.

– To sú len tie hormóny, že som taká nadržaná, – povedala.

– Začínaš nový život.

– Nový život, hej, to je presné, – usmiala sa tiež. – A ja ti ďakujem za ten starý.

Pobozkal som ju na brucho, obliekol som sa a odišiel som od nej. Teraz už definitívne.



Na telefóne zabudnutom doma v kuchyni som mal tri neprijaté hovory. Všetky od Princeznej.

– Môžeš si zobrať na starosť tú ponorku? – spýtala sa ma, keď som jej zavolal.

– Akú ponorku? – spýtal som sa.

Vzdychla si.

– Nevolal ti tvoj syn? – spýtala sa.

– Aha, volal, zabudol som.

– Tu nikto nemá čas ani kapacitu vyrábať ponorku, čo sa ponorí aj vynorí bez cudzieho pričinenia.

– Tak fajn, – povedal som bezmocne. – Ja to nejako vymyslím.

– Môžem sa spoľahnúť?

– Áno.

– Ďakujem.

– Počkaj, – povedal som. – Môžeš so mnou chvíľu hovoriť?

– Načo ti je ten cólštok? – zrúkla Princezná niekam mimo telefónu. – Kam ho berieš? Nie, do záchoda nie!

– Haló? – skúsil som to.

– To v žiadnom prípade! Šibe ti? – hučala v telefóne Princezná na Inšpektora.

Čakal som. A aj som sa dočkal.

– Zavolám neskôr! – povedala mi Princezná a zložila.



Mailová schránka bola plná na prasknutie.

Či prídem lektorovať na workshop o nových formách komunikácie.

Či napíšem ten článok, ktorý som v slabej chvíli sľúbil.

Či som schopný zariadiť, aby sa do potenciálnej klientky znovu zamiloval jej manžel, ktorý si po dvadsiatich rokoch manželstva našiel milenku. Nemožné to nie je, ale je to beh na dlhú trať, odpísal som. Máte v sebe dosť odhodlania a sebazaprenia? Milujete ho ešte? Je to hajzel smradľavý, napísala mi, milovať som ho prestala už dávno.

Tak to je vybavené.

„Tak mi teda povedz, ako mám zaujať svoju kolegyňu, to je neuveriteľná baba, trochu arogantná, ambiciózna, schopná, atraktívna, všetci sa okolo nej točia, čo mám urobiť ja, aby som to bol ja, ktorý ju urobí šťastnou?“

Odpísal som:

„Začni ju urážať. Rob si z nej srandu. Neprejavuj záujem. Dráždi ju. Maj poznámky. A vydrž. Lebo ona to nevydrží.“

No a ešte sa nejaký chlapík pýtal, koľko by stálo esemeskovanie s nejakou jeho známou, ktoré by tú známu malo úplne rozpáliť, aby si s ním ľahla do postele, a prípadne aj odkráčala do kostola a tam odprisahala večnú lásku. Pretože priložil aj svoju fotku, aj jej fotku, odpísal som, že v ich prípade sa o to pokúsim zadarmo. Mám niekedy aj charitatívne chvíľky.

No a potom som sa odobral do vane premýšľať o ponorke.



– Ahoj, poklad.

– Ahoj, tati.

– Čo by si povedal na kockový cukor?

– Ale ja neviem, čo tým myslíš.

– Ak sa tá ponorka má ponoriť a vynoriť, potrebujeme, aby sa vo vode niečo stalo s tou záťažou, vďaka ktorej sa ponorí. Buď sa musí vplyvom vody zmenšiť záťaž, alebo sa vplyvom vody musí oddeliť záťaž od ponorky.

– Napríklad, keby sme mali malú ponorku a priviazali k nej tekvicu takým špagátikom, ktorý by sa v tej vode rozmočil a tá tekvica by tú ponorku už nedržala dole, tak by zase mohla vyplávať.

– Presne.

– Tati? Ale čo si hovoril o tom cukre?

– Ak bude tou záťažou sieťka s kockovým cukrom, tak ten sa pomerne rýchlo vo vode rozpustí a ponorka môže zase vyplávať na hladinu.

– Ale to je dobrý nápad!

– Prídem po teba a budeme to tu vo vani experimentálne skúšať, koľko toho cukru musí byť a ako vyvážiť ponorku.

– Ale tati, ja nemôžem ísť, lebo som chorý.

– A čo ti je?

– Mám sopeľ. Musím ležať v posteli.

– So sopľom sa neleží v posteli.

– Ale mama mi povedala, že leží.

– Daj mi ju, prosím ťa, k telefónu.

– Ale tati, ona nemôže prísť. Ona má trošku nervy.

– Prečo?

– Ale ja neviem. Teraz plače v izbe.

– Stalo sa niečo?

– Spadli mi nejaké veci do záchoda.

– A preto plače?

– Ale ja neviem.

– Môžeš mi dať k telefónu Tomiho?

V telefóne to zašramotilo, ako Inšpektor presúval s telefónom k Tomimu.

– Zdravím, – povedal Tomi.

– Čo sa tam u vás deje? – spýtal som sa.

– Všetko je v poriadku, – povedal Tomi.

– A čo tá nádcha?

– Poleží si a prejde mu to.

– Takže nemám poňho prísť?

– Radšej nie.

– Ležať môže aj u mňa.

– Naozaj radšej nie.

– Môžem hovoriť s Princeznou?

– Myslím, že teraz to nie je možné.

Nadýchol som sa a vydýchol. Chcel som predísť prehnanej reakcii. V odmlke sa slova ujal Manžel Jasná Voľba:

– Ešte som ti chcel povedať, že by som bol nerád, keby došlo k nedorozumeniu. Erik mi spomínal ten Pascalov úskok.

– Pascalovu stávku.

– Pascalovu stávku. Len som chcel, aby si vedel, že ja som ťa nechcel nejako zastupovať vo veci náboženskej výchovy. Len som odpovedal Erikovi, ako som najlepšie vedel podľa seba.

Princezná si vlastne vždy vyberá mužov s charakterom. A takých, čo to vedia obkecať.

– Ok, – povedal som. – To je v pohode.

– Som rád.

– Kedy budem môcť vidieť syna? – spýtal som sa.

– Veď donesieš tú ponorku, nie? – povedal Manžel Jasná Voľba. – Dovtedy sa to tu možno trochu dá do poriadku.

– A čo nie je v poriadku?

– Nič.

– Odpovedáš ako žena.

– Snažím sa byť pre dobro veci nekonfliktný.

– To ja tiež.



Šiel som kúpiť kockový cukor. Pre istotu desať kíl.

– Zavárate? – spýtala sa predavačka v blízkom obchode.

– Mám na balkóne včely.

– Zavárate včely?

– To by bolo dosť neobvyklé, nie?

– Veď preto sa čudujem, – povedala predavačka a napravila si ramienko oranžovej podprsenky, vykúkajúce jej z výstrihu. – Zavárané včely, to by človek čakal od nejakých Vietnamcov, nie od našinca.

– Keď máte včely a zoberiete si od nich med, dáte im namiesto neho cukor rozpustený vo vode, – povedal som. – Aby mali niečo v zime na jedenie, keď ste im už zobrali skladové zásoby.

– Uau, to sú mi veci! – užasla predavačka. – A nelietajú vám do postele, keď sú už na tom balkóne?

Nadýchol som sa, aby som začal niečo o jedinečnej orientácii včiel, ale včas som sa spamätal. Asi by som mal znovu začať učiť, keď mi tá potreba vychovávať začína kypieť cez dekel.



Pred dverami ma čakal Sheldon. Mal v ruke ďalšiu fľašu vína z Uruguaja. Asi kúpil celý kartón, pretože vedel, že jeho údelom je ďakovať a ospravedlňovať sa. A to sa s Uruguajom po boku robí akosi noblesnejšie.

– Máš ma ešte rád? – spýtal sa ma drsňácky.

– Prečo?

– Včera si sa tváril hrozne divne, keď si odo mňa odchádzal.

– Mám teraz také divné dni, – povedal som.

– To mi hovor, – povedal mi on a snažil sa mi pomôcť aj s tými desiatimi kilami cukru do bytu.

Vysvetlil som mu problém s ponorkou. Ukázal som mu puzdro od potápačských okuliarov, ktoré som mienil použiť ako telo ponorky, a sieťku od pomarančov, ktorá mala byť záťažou plnou cukru. Na to sa zdvihol a šiel domov pre lepiacu pištoľ a lepiace pásky z Ameriky. Prejavil nad očakávanie veľkú kreativitu pri výrobe ponorky, aj pri výpočtoch, ako zaťažiť telo, aby sa ponorila aj vynorila bez veľkých zádrhelov, keď to bude Inšpektor predvádzať v pondelok v škole. Doniesol aj zlatú fixku z rodu nezmazateľných. Zubami ju otvoril a spýtal sa:

– Ako sa má volať to podvodné premiestňovadlo?

– Nautilus predsa, – povedal som. – Nautilus Inšpektora Erika.

– A krpatý vie, o čom je reč?

– To podstatné sa dovtípi.

– Veď keď sme sa dovtípili my, aj on sa môže.

Napustil som do vane vodu, aby sme ten pokus urobili najskôr na nečisto.

Sheldon si vyzliekol tričko, aby si ho nenamočil, a položil ponorku na vodu.

Klesla ku dnu.

– Inak, aby si vedel, beriem to späť, – povedal Sheldon.

– Čo? – spýtal som sa.

– To, čo som ti včera povedal. O Mimikri a tak, že ako mi prekáža.

– Berieš to späť znamená čo?

– Že si ju chcem nechať.

– Zatiaľ?

– Zatiaľ. Možno aj na dlhšie. Možno aj na dosť dlhšie.

– Aha.

Cukor v sieťke pod ponorkou sa začal rozpúšťať, ale nebolo to nič dramatické. Nechcel som sa ponorky dotýkať, tak som aspoň otočil kohútikom s teplou vodou, aby som to urýchlil.

– Nespýtaš sa prečo? – spýtal sa Sheldon.

– Nie, – povedal som.

– Prečo?

– Nerozumel by som tomu.

– Bol som za ňou večer v robote, – povedal Sheldon, pretože on sa aj tak nenechá odradiť. – Mala niečo s počítačom a od nich z technického nemali čas urobiť to hneď.

– Aha.

– No a ja som tam prišiel, do tej jej kancelárie, a pochopil som, že druhú takú už nenájdem.

Čupeli sme pri vani a pozorovali puzdro od potápačských okuliarov infantilne nadizajnované ako ponorku, či sa vynorí. Sheldon na svojich astronomicky drahých hodinkách meral čas.

– Lebo? – spýtal som sa.

– Lebo ona si vysávala počítač, – povedal.

– Čo robila?

– Vysávala ho vysávačom. Aby ho mala čistý. Ty to nechápeš, ale keby si videl, čo mne nosia moji zamestnanci, čo všetko našli spadnuté v počítači, aký humus je v klávesniciach... tie fotky sa nedajú pozerať pri jedle. Ženské sa za tými počítačmi živia, vypisujú vďaka nim frajerom, kupujú si veci cez internet, píšu listy, robia tabuľky, celé účtovníctva tam majú vedené a majú tie počítače špinavé jak chliev.

– A to ťa presvedčilo?

– Videl som ju zrazu inak. Všetko zrazu dostalo iný zmysel.

– Chápem.

– Takže ti ďakujem, že si ma s ňou včera nerozišiel. Ja ju mám asi rád, – povedal Sheldon. – Preto mi lezie na nervy. Lebo ju mám rád.

Ponorka sa pohla a potom začala stúpať k hladine. Pomaly, ale nezadržateľne.

Vynorila sa.

– Give me five, – povedal Sheldon, a tak sme si plesli.



Ponorka urobila dojem na Inšpektora, menej už na jeho matku.

Celá scénka sa odohrala v chodbe bytu, ktorý som kedysi ja sám splácal. Inšpektora som mal na rukách. Bol v pyžame a držal sa ma ako kliešť rukami aj nohami, sople mu stekali na moje pravé rameno.

Princezná telefonovala s niekým po španielsky, koketovala v španielčine, aj sa smiala v španielčine, teda celkom inak, než keď nie je prepnutá na vonkajší režim.

Čakal som.

Keď zložila a konečne na mňa pozrela, začal jej okamžite mobil zvoniť zas.

– Nedvíhaj to, – povedal som. – Musíme spolu hovoriť.

Princezná pozrela na mobil.

– Musím to zdvihnúť, – povedala.

– Je sobota, krucinál, mal som byť so synom, nebol som s ním, lebo si povedala, že je chorý, urobil som ponorku, priniesol ju a zatiaľ zakaždým som trpezlivo čakal, kým si nájdeš desať minút. Nedvíhaj to.

– Nie si tu len ty! – povedala.

Princezná ten mobil zdvihla.

Nestihla povedať ani svoje Háj, keď som jej ho vytrhol z ruky a hodil o zem.

Potom sa strhla divoká hádka, o to nechutnejšia, že bol prítomný aj Inšpektor. Držal sa ma za nohavicu ako opičie mláďa a počúval tých našich vzájomných obligátnych štyridsať viet o egoizme, alibizme, bezohľadnosti a iných bohumilých cnostiach, o tom, čo bolo a čo je, čo nebolo a nie je, ty nikdy a ja vždy, prečo ja a nie ty. Nadávky najvyššieho kalibru nepadli, ale malo to zodpovedajúci emocionálny náboj.

Skončili sme neplánovane, až keď sa Inšpektor rozplakal a utiekol do svojej izby.

– Ty si myslíš, že iba ty to máš ťažké? Že poľutujme ťa? Berme na teba ohľad? Nikdy si sa o nikoho poriadne nestaral! – zasyčala Princezná.

Nepovedal som nič. Šiel som za Inšpektorom do izby a ešte než som za sebou zatvoril, počul som, ako niekde v byte Princezná za sebou šlahla dvermi.

Ležal na posteli a plakal. Sadol som si k nemu.

– Prepáč nám to, – povedal som mu.

– Ale nemôžeš hádzať maminke telefón o zem, – povedal Inšpektor.

– Mrzí ma, že som sa neovládol.

– Ale už to nikdy neurob, – povedal.

Poutieral si slzy tou osoplenou vreckovkou a spýtal sa ma, či si s ním nechcem pozrieť staré vydania časopisu Auto Bild.

Tak som si s ním chvíľu pozeral časopisy, potom sme na striedačku prečítali nahlas dve kapitoly nejakej knihy o skupine králikov, ktoré putujú krajinou a hľadajú nový domov, a potom som sa zdvihol a šiel som. Počul som, ako Princezná v kuchyni hrkoce taniermi.

Vyšiel som von. Na oblohe viseli tmavosivé mraky, nízko a nebezpečne, až ste mali pocit, že si o ne prerazíte hlavu. Ideálny čas na vyrovnávanie účtov.

V bare Batrflaj leštil poháre pod tabuľou, na ktorej bolo kriedou napísané: Nie sme zvieratá stvorené preto, aby sme boli šťastné, sme zvieratá stvorené preto, aby sme sa množili.

– Absolútna pravda, – povedal som. – Kto to povedal?

– Ty. Keď si bol včera na mol.

– Asi som niekoho citoval.

– Aj keď je to z druhej ruky, aj tak je to dobré.

Vyrovnal som všetko, čo som v noci vypil, objednal, zjedol, zašpinil a rozbil a za posledné drobné som si objednal dvojitú škótsku, nech sa mi svet trochu viac priblíži z tej jednoduchšej stránky.

Zavolala mi sestra, aby mi oznámila, že už v rámci svojho internetového zoznamovania komunikuje s dvoma pomerne použiteľnými chlapíkmi, vyhovuje jej vek, výška, aj počet gramatických chýb na normostranu, takže čo jej teda radím, kedy sa s nimi má stretnúť osobne.

– Čo najskôr, – povedal som.

– Nemáme sa najskôr oťukávať?

– Ťukať môžeš do melóna, ale aj pri melóne zistíš, či je zrelý, až keď ho rozkrojíš. Navoňaj sa, narúžuj a choď.

– Ty si pil? – spýtala sa sestra.

– Len som inhaloval, – povedal som.

– Takto si bol aj za Princeznou?

– Zase vieš viac, než by si mala.

– Volala som s ňou. Len, že ako sa má. A zdá sa, že má dosť.

– Ty si jej volala len, že ako sa má?

– No a?

– No a že ty nikdy nevoláš len, že ako sa niekto má.

– Mením sa k lepšiemu.

– Čo si jej chcela povedať?

– To, čo jej už stihlo povedať asi sedemdesiat ľudí predo mnou. Nech sedí doma za pecou a nechá sa obhrýzať paralelnými realitami.



Bar sa zaplnil a ja som začal stretávať známych. Jeden z nich hovoril o podnikaní. Ako pred pár rokmi chcel voziť kaviár z Kamčatky. Už mal vraj aj lietadlá, aj všetko. A potom prišli Japonci, všetko vykúpili a bolo. A aj bez kaviáru sme tu. Druhý hovoril o identite slovenského národa. Začal u Svätopluka, ktorý už aj to meno mal hrozné, pretože sa vraj určite vôbec nevolal Svätopluk, ale Fritz alebo ako. Tretí hovoril o politike. O tom, že každá vláda robí všetko pre to, aby potrestala najviac práve svojich vlastných voličov za to, že ju volili. Potom prišla akási zvláštna bytosť oblečená od hlavy po päty v modeloch Versace. Nie že by som to rozoznal, ona nám to oznámila. Povedala mi „Poď na kávu, Keksík“, a keď som sa zasmial, urazila sa a odišla.

Zahrmelo, zablyslo sa a rozpútala sa búrka storočia. Pár ľudí sa postavilo s drinkami do otvorených dverí a pozorovali kvapky dažďa, ktoré sa s dramatickým pleskotom hádzali o chodník. Na mlákach sa tvorili bubliny, ulice sa celkom vyprázdnili, len voda sa s temným hučaním valila z oblohy, blesky trieskali stále bližšie.

A potom zhaslo svetlo. Všade. Osadenstvo začalo pobavene aj vydesene pišťať. Rozsvietilo sa pár mobilov a zapaľovačov. Sliepňavo blikali v tme. A pri mne sa zrazu objavil malý zelenkavý svietiaci anjel. Letel asi v polmetrovej letovej hladine celkom ku mne a spýtal sa tenkým hlasom:

– Kde je moja mama?

– Kto? – spýtal som sa.

– Kde je moja mama? – spýtal sa anjel znovu. – Nevideli ste moju mamu?

– Hľadáš mamu? – spýtal som sa nelogicky, ale aspoň som získal čas na premýšľanie.

– Kde je moja mama? – opýtal sa anjel znovu.

Toľko otázok si kladieme každý deň. Toľko sa snažíme odpovedať na problémy filozofické, etické, vedecké, morálne, náboženské, mocenské, politické, a pritom väčšinu z tých otázok by sme si ani nemuseli položiť, keby sme si skutočne vedeli odpovedať na tú jednu: Kde je moja mama. A kto to je. A prečo. A ako to bolo. A ako to je.

– Nájdeme ju, – povedal som. – Nehýb sa a my zistíme, kde je tvoja mama.

Bartflaj vyčaril niekoľko sviečok a dve slabé baterky, a tak sa nám podarilo nielen vytvoriť pravé intímne osvetlenie interiéru počas nočnej búrky, ale aj nájsť mamu dievčatka s fosforeskujúcim anjelom na tričku. Mama bola na záchode v hlbokom predklone a kamarátka jej držala vlasy, keď sa snažila zo seba dostať všetko, čo ju ťaží a trápi. Ona sa včera rozviedla, povedala mi tá kamarátka na vysvetlenie a ja som sa už nič nepýtal.

Búrka sa presunula ďalej do mesta a ja som otvorenými dverami videl dve kamarátky, obe s deťmi, ako idú domov umytými ulicami. Ako si dievčatko s anjelom na tričku poskočilo držiac svoju matku za ruku a ako ich pohltila elektrická tma.

Vybral som z vrecka mobil a napísal Princeznej esemesku:

OSPRAVEDLŇUJEM SA. PREPÁČ MI TO.



Z palubného denníka idiota:

Podľa harmonogramu som mal ísť spať o dvadsiatej druhej hodine. Prišiel som až pred polnocou, ale dvojhodinová odchýlka ma už fakt ani nezničí a ani nespasí. Som unavený. Tak celkovo. Akoby sa niečo završovalo, niečo podstatné vo mne aj okolo mňa a mne nezostáva iné, len to prijať a v lepšom prípade aj pochopiť. Alebo aj vzdorovať a bojovať? Ale proti komu a s kým? A o čo? O koho? Najväčšia tma je vraj pred svitaním. Doslovne, aj obrazne. Uprostred najväčšej tmy si teda líham. Hádam ma to svitanie nejako priaznivo osvieti.





Desiata noc – nedeľa


Podľa harmonogramu som mal vstať o piatej ráno, a to som aj urobil. Sprcha, káva, maily. O šiestej som bol už v aute.

Ulice boli prázdne, akoby som sa ocitol v nejakej sci-fi vízii.

Po ceste kráčal roztrúsený húf uťahaných, zvoľna triezvejúcich svadobčanov. Muži bez kravát, bosé dievčatá s unavenými účesmi a s topánkami zavesenými na prstoch, nevesta niesla závoj v ruke, dívala sa, ako sa poddáva vetru.

Chlapík venčiaci päť malých a celkom rovnakých psíkov. Vyzeral, že mu každú chvíľu z tých psíkov rupnú nervy.

Babka v modrotlačových šatách kráčajúca kamsi popred bilbordy a tlačiaca predpotopnú káričku. Spievala si niečo pre seba a pomerne nahlas. „Ráno vždy, keď padne prvá rosa, točím sa a tancujem bosá.“

Našiel som si miesto na parkovanie a vystúpil som. Za mnou do auta nakladal udice nejaký otec a pubertálny syn v maskáčoch. Kývli mi na pozdrav. Tak som teda odzdravil.

Vošiel som do domu a vybehol na druhé poschodie.

Odomkol som potichu, lebo nerád ľuďom trhám sny. V predsieni som zabrzdil, aby som vedel včas zaradiť spiatočku, keby som mal v byte prekvapiť nejakého amanta. Ale nikde som nenašiel cudzie topánky, ani cestou do postele rozšafne rozhádzané zvršky.

Vošiel som do spálne.

Spala. Okolo nej boli knižky, časopisy, zošitky, krémy, vreckovky a sklenená guľa, v ktorej sneží a hrá, keď ju natiahnete.

Vyzul som sa a opatrne som si k nej ľahol.

Natiahla ruku a pohladila ma po chrbte.

– Keby si sa rozhodol pre kariéru bytového zlodeja, tak zomrieš od hladu, – povedala so zatvorenými očami.

– Kde som spravil chybu? – spýtal som sa.

– Dupeš ako slon.

– Nechcel som ťa zobudiť.

– To nič. Som rada, že si tu. Dávno som nedostala raňajky do postele.



Ležali sme spolu v posteli, pili sme kávu a jedli včerajšie rožky. So syrom a s medom.

– Ako sa máš, mami? – spýtal som sa.

– Báječne, ale nikomu to nehovor, v mojom veku by ma to mohlo kompromitovať, – povedala mama.

– Čo je to v tých fľašiach v špajzi?

– Vyrábam cesnakovú vodku. Pre vlastnú potrebu. Starý ruský recept.

– Odkiaľ ho máš?

– Z internetu, čo si si myslel? Je to proti rakovine, depresii, osteoporóze, koxartróze, nespavosti, inkontinencii a strate chuti žiť.

– Ty niečo z toho máš?

– Zatiaľ nie. Ale nepodceňujem prevenciu.

– Musíme sa stretávať častejšie, s tebou bude ešte sranda.

Mama sa ku mne otočila a zadívala sa na mňa. Očakával som nejaký ironický odpal, ale mlčala.

– Čo je? – nevydržal som to.

– Čo si sa ma prišiel spýtať? – spýtala sa.

– Ako vieš, že som sa niečo prišiel spýtať?

– Som tvoja mama.

– Tak potom vieš presne, čo som sa prišiel spýtať.

– Viem, ale myslím, že je dôležité, aby si sa zamyslel a sformuloval otázku sám.

Tak som sa zamyslel a sformuloval som ju. Keď som ju počul zo svojich úst, až ma prekvapilo, ako ma zasiahlo jej znenie:

– Nezlyhám ako otec, keď prestanem bojovať o syna s jeho matkou? Neznamená to, že ho nemám dosť rád?

– A máš ho dosť rád? – spýtala sa mama.

– Ako nikoho iného, – povedal som.

– A koho má najviac na svete rád on?

– Neviem. Asi Princeznú. Svoju mamu.

– Tak vidíš. A ona jeho miluje aspoň tak ako ty.

Mama sa chystala vstať z postele, odokryla tým červené šortky a tričko s číslom, model, z ktorého by sa srdce rozbúchalo každej pätnásťročnej roztlieskavačke. Bohvie, čo sa jej sníva, keď v tom spí.

– Musíš veriť tomu, že ona najlepšie cíti, čo je pre vášho syna najlepšie, – doložila ešte.

– Mami, ty nie si jej matka, ale moja, – pripomenul som jej. – Keď aj ty budeš nadržovať jej, kto bude na mojej strane? Už nikto.

– Keď si bol malý, vláčila som ťa všade so sebou, chránila som ťa, mala som pocit, že keď si blízko mňa, že sa ti nič zlé nemôže stať. Že účinkuje nejaké kúzlo, ktoré platí, len ak som na vzdialenosť hodu obloženou žemľou.

– A vidíš, ako som dopadol, – povedal som.

– Ako si dopadol? – otočila sa ku mne s údivom.

– Veď vidíš.

– Ja vidím syna, na ktorého som hrdá. A vždy som bola.

– Mami?

– Áno?

– To mi hovoríš až teraz?

– Stále ti to hovorím.

– Až teraz.

– Tak dobre. Až teraz. Ale lepšie neskoro než nikdy.



Nakvapkala mi do pohára vody pár kvapiek toho ruského elixíru života. Sebe nakvapkala tiež, ale podstatne viac. Vraj ona je už pokročilá pacientka a dávkovanie je veľmi zložité. Potom spojila dlane nad mojou vodkou, zatvorila oči a vyzerala, že sa na niečo sústreďuje.

– Mami?

– Hm?

– Si okej?

– Jasné, že som. Teraz to vypi a všetko bude v poriadku.

– Čo všetko bude v poriadku?

– Všetko, čo treba.

Vypil som to. Čistá voda s nádychom alkoholu, cukru, cesnaku a chilli. Ale to som musel veľmi chuťovo zapátrať.

– Prídeš mi nainštalovať ten skalp a ja sa naučím skalpovať, – povedala.

– Skajp. SKYPE, mami.

– Srandovala som.

– Neverím.

– Mne by si mal veriť vždy. Aj keď sa ti to zdá veľmi nepravdepodobné. Počúvaj, zlato moje. Keď nie je šťastná matka, nie je šťastný nikto.

– Ty nie si šťastná?

– Nehovorila som o sebe. Ja toho chlapca milujem, ale ak má odísť, tak pôjde, – povedala mama. – Bude to pre neho skúsenosť. A pre nás tiež. Radšej ťažké životné skúšky než žiadne.

Objala ma. Voňala tak trochu vodkovo a trochu vanilkovo. Vždy som z nej cítil vanilku. Raz aj toto zo mňa vytiahne nejaký psychoanalytik, a to priznanie ma rozloží na molekuly. Vanilka. Vôňa mamy.



TRINITY: Nestretneme sa?

NEO: A čo sa stalo?

TRINITY: Už ma to takto nebaví.

NEO: Počkaj, keď sa zosústredím, budem zábavnejší.

TRINITY: Osobne. Daj miesto a čas.

NEO: Naozaj to chceš?

TRINITY: Daj miesto a čas a ja sľubujem, že tam prídem.

NEO: A budeš mať nalepené falošné fúzy?

TRINITY: Spoľahni sa. Ty si zase obleč nejakú sukničku z krepového papiera.

NEO: Dobre, pôjdeme spolu urobiť nástenku o krásach Tirolska.

TRINITY: Tak kde?

NEO: Tam, kde sme sa mali stretnúť minule. V pondelok o siedmej večer. Ale ešte si to ráno potvrdíme.

TRINITY: Platí.

NEO: Hej, Trinity!

TRINITY: Áno?

NEO: Bude to iné, keď sa stretneme. Už to bude navždy iné.

TRINITY: Ja viem.

NEO: Dávaj na seba pozor. A nezabudni, že všetko je vo vývoji.

TRINITY: Nerozumiem, ale súhlasím.

NEO: Ďakujem. Za všetko.



Napísal som Neovi, aby sa pripravil fyzicky aj psychicky na prvé stretnutie s Trinity tvárou v tvár, a dal som mu stručný zoznam toho, na čo nemá v komunikácii s ňou zabudnúť. Neo mi odpísal, že pondelkové stretnutie mu predbežne vyhovuje, a keby nie, dá mi vedieť. Ja som mu napísal, že ak na to stretnutie zase nepríde, tak Trinity mu už ďalšiu šancu nedá. Neo odpísal, že dobre, ale keď mi to má povedať takto na rovinu, sú aj dôležitejšie veci na svete než stretko s babou z internetu. Tak som bol nútený mu napísať, že ak sa k nej bude správať ako hulvát, prídem mu vymlátiť dušu z tela. Veľmi rád by som to urobil.



Sestra mi poslala mail: „Až do dnešného dňa som si myslela, že keby do pitnej vody celoplošne pridávali antidepresíva a viagru, väčšina problémov na zemi by bolo vyriešených. A nie. Ako mi práve osvetlil chlapík zo zoznamky, s ktorým som bola na večeri, dlhodobé užívanie antidepresív zvyšuje hladinu serotonínu, čo je akože dobre, ale zároveň potlačí obeh dopamínu, čo je teda sakra zle, lebo dopamín je spájaný s citom romantickej lásky. A okrem toho antidepresíva vypínajú sexuálnu energiu a s tým aj orgazmus. A keď máš vypnutý orgazmus, vypínaš tým aj všetky tie chemické látky, ktoré orgazmus spúšťa a ktoré spôsobujú, že vzniká citové puto. Chápeš, keď to užívaš, tak možno žiješ relatívne v pohode, ale zároveň bez lásky. A keď sa pozrieš okolo seba, koľko ľudí to užíva stále, po hrstiach, aby vládali vstať ráno z postele, udržali si prácu a vzbudzovali dojem príčetnosti, aby proste vládali žiť, tak ti vlastne dôjde aj to, že v tomto svete je už láska, ktorá len tak medzi dvoch ľudí zavíta, rozvíja sa, mení, ale zostáva, že to je zázrak, stále väčšia vzácnosť. Že vzácnosťou je, keď si zamilovaný. Vzácnosťou je orgazmus. Vzácnosťou je túžiť po niekom a chcieť byť pre neho všetkým na svete. My šialenci, čo sme stále schopní milovať, sa stávame ohrozeným druhom, raritou, ktorú treba zahnať do rezervácie a fotiť si ich z džípu. PS: Ten chlapík zúfalo nie je môj typ, ale kde sú všetci tí, čo boli môj typ, že. Lieky už neberie. Takže s ním idem zajtra na bowling. Kto má moje DVD Big Lebowski? Ty? Potrebujem ho okamžite vrátiť!“



Big Lebowskeho nemám. Načo by mi bol? Videl som ho toľkokrát, že si ho môžem hocikedy pustiť v hlave. A s ním aj päťsto ďalších filmov, od ktorých som bol závislý vtedy, keď som sa odúčal od iných závislostí. Od čítania rozprávky na dobrú noc. Od diskusií, kto umyje mastnú panvicu. Od zúfalého státia na balkóne, od zúfalých útekov, od zúfalých hádok, ktoré nikam neviedli. Filmy a knihy nám umožňujú nežiť chvíľu svoj život, a to je blahodarná šanca zotaviť aspoň na chvíľu svoje doráňané vnútro.

Otvoril som dvere na balkón, vyniesol som si von kreslo. Vytiahol som cigarety. Ako zaslúžilý abstinujúci ťažký fajčiar mám pol škatuľky pre prípad naliehavej potreby. A tá nastala práve teraz, keď by som potreboval preklenúť čudesné obdobie nikoho, neukotvené, rozkolísané, zamrznuté medzi starým a novým, trpkosťou a zmierením, medzi starými koncami a novými začiatkami.

Sadol som si do kresla, vyložil nohy a zapálil som si. Vtiahol som do seba všetky tie plyny, ktoré mi robia dobre. Prvá cigareta po mnohých dňoch odriekania chutí závratne.

No čo so životom?

No nič.

Nejako budem pokračovať. A ono sa uvidí. Vždy niečo príde. Snažiť sa obstáť v každodenných skúškach charakteru a odvahy a ono sa z toho časom niečo poskladá. A keď raz budem umierať, možno už budem trpieť tým očarujúcim spomienkovým optimizmom, pri ktorom si budem pamätať len to dobré. Hádam sa niečo dobré časom nazbiera.



Zavolal Posledný Skaut. Že má pre mňa jeden rýchly kšeft. Potrebuje to ešte dnes a nech si vypýtam čo chcem.

– A o čo ide? – spýtal som sa.

– List na rozlúčku, – povedal.

– Vy sa chcete rozlúčiť?

– Áno.

– Kam odchádzate?

– Tam, kde už dúfam nič nie je.

– A to je kde? – spýtal som sa.

– To je na druhej strane tej blany, ktorá oddeľuje premenlivé od definitívneho, priateľ môj, – povedal.

– To odo mňa nechcite, – povedal som. – Toto ja nerobím.

– Viete o mne viac než ja sám, – povedal mi. – Všetko, čo ste pre mňa napísali, bolo presným pomenovaním stavu mojej duše. Stavu vecí. Dôvodov, prečo sa veci udiali tak, ako sa udiali, a tiež toho, kam smerujem a prečo.

– Písal som vždy vlastne o sebe.

– Tak mi potom musíte rozumieť.

– Rozumiem vám. Ale nerobte to. Sebe neuľavíte a ľuďom okolo seba ublížite viac, než si dokážete predstaviť.

– Nikomu tým neublížim, – povedal Posledný Skaut. – Celý život som pracoval na tom, aby som pre iných ľudí znamenal čo najmenej. Otec je mŕtvy. Mama zomrela pred rokmi. Moje deti si žijú svoje životy ďaleko odo mňa. Ženy už nezaujímam. Moja neprítomnosť nikoho nezasiahne viac než okrajovo. A ja si tým snímem z pliec neznesiteľne ťažký batoh.

V prstoch mi dohorela druhá cigareta. Na ulici pod mojím balkónom sa hrali deti. Niekde za domami na oblohe visel balón, zdalo sa mi, že nad okrajom koša možno rozoznať ľudí. Niekto niekde hral na klavíri Chopina. A chlapík na druhom konci telefónneho spojenia chcel vystúpiť z vlaku za mojej ideovej spoluúčasti.

– Deväť mesiacov trvá, kým sa človek narodí, – povedal som. – Deväť mesiacov by malo trvať, kým sa človek rozhodne dobrovoľne zomrieť. Každý deň sa zamyslieť, či mi svet nemôže ešte niečo dať a či ja ešte nemôžem dať niečo svetu.

– To je od vás zatiaľ najdemagogickejšia myšlienka, – povedal Posledný Skaut.

– Snažím sa, ako viem. Nechcem, aby ste to urobili.

– Urobím to, či to vy chcete, alebo nie. A s vaším listom na rozlúčku alebo bez neho. Ale sľubujem vám, že až do svitania budem nad tým ešte premýšľať.

– Prečo do svitania?

– Mám zajtra narodeniny. Na svitaní. S východom slnka som sa vraj narodil. A s východom slnka zomriem. Mne sa tá vízia páči. Nájdu ma najskôr večer, najneskôr na ďalší deň. To budem mať istotu, že ma už nepreberú a zároveň moje telo nebude ešte také rozložené a nechutné. Nechcem pripraviť nikomu hnusný zážitok.

– Nechcete sa stretnúť a porozprávať sa?

– Nie sme v seriáli pre tínedžerov.

– Komu máte v pláne ešte zavolať?

– Nikomu. Som unavený.

– A kde ste?

– Ležím v posteli, v ktorej spával môj otec dovtedy, kým ho vzali do nemocnice. Díval sa na obraz mojej mamy, má ho tu zavesený, teraz sa naň pozerám ja. On ju namaľoval. Bol maliar, ale ona mu stála modelom iba jediný raz, nebavilo ju to, nebola na to zvyknutá, nehýbať sa. Bolí z toho telo, ak nie ste zvyknutý. Aj ju bolelo a mala pocit, že kým len tak sedí, pozerá niekam a má akože výraz, uteká jej robota. Aj na tom obraze vyzerá presne tak, že jej uteká robota. Akoby sa každú chvíľu chystala opýtať, či je to všetko, či už môže ísť.

Posledný Skaut sa odmlčal.

– Možno sa s ňou stretnem tam niekde. Ak mala pravdu a niečo tam je. Ak mám pravdu ja, tak nie je nič a už ma to nebude trápiť.

– Raz sa to dozviete, – povedal som v snahe získať čas.

– Nadránom, – povedal Posledný Skaut.

– Alebo jednoducho raz. Keď príde váš deň. Ten deň raz určite príde. To vám neujde. Predtým ale ešte môžete zažiť niečo, o čo by ste sa pripravili, – povedal som nešťastne.

– Napíšete ten list? – spýtal sa.

– Nie. Nemôžem, – povedal som. – Nemôžem to urobiť.

– Tak sa teda majte. Pôjdem aj bez listu. Keby sa vás niekto pýtal, tak prosím povedzte, že som celý život robil vážne rozhodnutia, a také je aj toto. Uvedomujem si všetky dôsledky. Moje rozhodnutie je slobodné a dobre uvážené. Nikomu nič nevyčítam, nikto nenesie na ničom spoluvinu. Už viem, aký je to pocit pred odchodom, nie je to nič hrozné. Cítim takmer úľavu. Majte sa dobre, chlapče.

– Počkajte! – zakričal som.

Nevedel som, čo také by som mu povedal. Chcel som s ním len chvíľu hovoriť, možno by mi niečo napadlo. Nejaký argument. Nejaké slovo, ktoré by bolo ako ruka, ktorá ho tu podrží, kým si to lepšie premyslí.

Ale on už položil.

Zavolal som mu späť. Telefón bol vypnutý.

Zavolal som na zákaznícku linku nášho spoločného operátora a po chvíli snaženia a sociálneho inžinierstva som sa dozvedel to, čo som aj predpokladal: číslo patrilo k predplatenej karte. Majiteľa nepoznali ani oni.

Nemal som jeho meno. Ani jeho adresu. Mailová adresa odkazovala na akýsi čudesný zahraničný server.

So súmrakom sa ochladilo. V niekoľkých oknách náprotivného domu sa zažali svetlá.

Zrazu som vedel celkom presne, ako sa teraz cíti Posledný Skaut. Sám. Nekonečne sám. Trýznivo sám. A tým všetky ďalšie úvahy na tému, či sa do toho mám starať alebo nie, stratili na význame. Ak som jediný, čo niečo môže urobiť, tak to musím urobiť. Prečo by mi inak volal? Žiadny list na rozlúčku nemohol byť taký podstatný, list sa píše pre pozostalých, a ak pre Skauta neboli pozostalí dôležití, musel mať na to, aby so mnou hovoril, iný dôvod. Nechcel byť tak veľmi sám. Chcel, aby som bol s ním. Akokoľvek. Aspoň v duchu. A možno aj inak.

Zavolal som spolužiakovi z gymnázia. Od maturity urobil peknú policajnú kariéru. Keď sme mali naposledy stretávku, bavil a šokoval prítomných tým, že na nich vyťahoval bývalé manželky, nemanželské deti a trestné oznámenia. Trošku si totiž posurfoval po policajných registroch. Netuším, či tak trochu nezneužíval svoje právomoci, ale to bolo asi jedno. Keď zdvihol, počul som v telefóne jačanie ako z pavilónu opíc.

– Kúpem dvojičky, – povedal mi. – Takže buď stručný, jasný a hlasný. Alebo zavolaj ráno.

– Ráno to bude pasé, – povedal som. – Môžeš ma vnímať päť minút, alebo musíš deťom držať hlavy nad hladinou?

– Hádžu z vane hračky do záchoda, ale veď hovor, – povedal ten dobrý človek a ja som teda hovoril. O tom, že hľadám asi osemdesiatročného nebožtíka, najlepšie aj s adresou trvalého bydliska, ktorý mal vo štvrtok alebo v piatok pohreb v krematóriu.

– A v ktorom krematóriu? – spýtal sa spolužiak. – Na Slovensku je ich šesť. Ak to teda bolo na Slovensku.

– Bolo to na Slovensku, – povedal som. – Je ich šesť?

– Šesť krematórií, dva dni pohrebu, vek od sedemdesiatpäť do osemdesiatpäť, to budeš mať aspoň desať mien a adries po celom štáte, – povedal. – Prepáč, že sa pýtam, ale to ich chceš všetkých obísť do svitania, či si tam náhodou niekto netlčie skobu do stropu?

– Áno, – povedal som.

– Neznieš ako ožratý, takže tipujem, že v tom budú nejaké ľahké drogy, – zasmial sa. Potom už musel končiť, pretože si vraj jeho deti začali vzájomne cikať do očí. Povedal, že keď ich uspí a niečo zistí, zavolá.

Bolo deväť hodín. Sedem a pol hodiny do svitania.

Sadol som k počítaču. Krematóriá. Skaut spomínal návrat na Slovensko, takže iba slovenské. Je ich šesť. Mohol byť aj z Košíc alebo z Nových Zámkov? Mohol. Prízvuk mal čudesný, podľa neho sa nedalo nič uhádnuť. Nič také ako zvonenie električiek či spievajúcu fontánu som v pozadí telefonátov nepočul. Žiadne spomienky na detstvo s presnou lokalizáciou. Iná stopa: otec výtvarník. Mohol maľovať aj amatérsky, ale túto linku nedokážem sledovať. Ak bol profesionál, možno o ňom niekde vyšiel nekrológ. Hľadal som nekrológy. Zdá sa, že nie sme Briti, aby sme sa venovali písaniu o tých, ktorí nás opustili. Nekrológov bolo málo a všetky oneskorené, väčšinou len krátke poznámky v odbornej tlači aj mesiac po smrti.

Uvaril som si kávu, zjedol som kus chleba so šunkou, dojedol pohár s uhorkami. Stále som pritom dúfal, že ma pritom niečo osvieti, že sa mi z hĺbky vedomia vynorí nejaká doteraz prehliadaná súvislosť. Ale moje vedomie bolo ako plechovica so starým olejom. Kalné, nehybné, nepreniknuteľné.



O polnoci mi zavolal spolužiak policajt.

– Máš v maili zoznam šestnástich dedkov a adresy k tomu. Boh s tebou, kámo. Po prečítaní zmaž a hoď harddisk do kyseliny, – povedal.

– Čože? – spýtal som sa.

– Akože diskrétne, okej?

– Jasné, vďaka.

Keď mali so ženou krízu, pomohol som mu ju zažehnať. Výsledkom sú tie dvojičky vo vani. Sú vraj ako dva tasmánske čerty.

Zo šestnástich nebožtíkov štyria pochádzali z penziónov a sociálnych ústavov. Tých som mohol vyradiť, pretože to by Skaut nemohol ležať v otcovej posteli. Zostalo mi ich dvanásť. Dvanásť mien. Dvanásť mužov s dvanástimi osudmi. Jeden z nich mal maďarské meno a jeden ruské. Najskôr som ich vyradil a potom vrátil späť. Otec mohol mať akúkoľvek národnosť. Bol to jednoducho otec.

Do svitania štyri hodiny.

Začal som zadávať jednotlivé mená do internetových vyhľadávačov, či na niečo narazím. Úporné snaženie. Kopa balastu. Menovci. Slepé uličky.

Do svitania tri hodiny. Preveril som len štyri mená. Mohol to byť lekár, čo si vo voľnom čase maľuje? Historik? Rušňovodič?

Do svitania dve hodiny. Ďalšie tri mená. Odškrtnuté a pritom s otáznikmi. Mohol to byť niekto z nich? Aký príbeh sa skrýva za každým jedným menom v zozname?

Do svitania hodina. A mne zrazu google vypľul reprodukcie olejomalieb predposledného muža zo zoznamu. Klikol som na tmavý obrázok, v ktorom sa dala rozoznať ľudská tvár. Viliam Domanický: „Stratený syn“.

Stratený syn. Postava v temnom víre, len oči držia kontakt, telo odchádza preč, sťahuje ho čierna diera do inej dimenzie. Skaut. Posledný Skaut na obraze svojho otca-neotca.

Štyridsaťpäť minút do svitania.

Adresa v Bratislave. Chvalabohu. Ak nebudem blúdiť. Môžem to stihnúť. A ak sa Posledný Skaut rozhodne dodržať slovo a počkať na prvé slnečné lúče.

Vybehol som z bytu a zabuchol som si kľúče vo vnútri. A kurva. Budem to riešiť ráno.



Adresa odpísaná z policajného zoznamu ma doviedla pred starú bytovku v Rači. Nebolo kde zaparkovať. Štyri hodiny desať minút. Začínajú sa ozývať vtáci a moje pochybnosti. Možno to bolo celé márne. Alebo len vtip cudzieho človeka. Zbytočné pechorenie sa. Staranie sa, do čoho ma nič.

Zámka na bráne bola rozbitá, stačilo potlačiť a dostal som sa dnu. Prvý vypínač nefungoval, mobilom som si zasvietil na ceste k druhému. Nikde žiadny zoznam nájomníkov. Kráčal som teda po poschodiach a pozeral menovky na dverách. Dva razy mi po ceste zhaslo svetlo.

Viliam Domanický. Tretie poschodie. Sáčok so smeťami pred dverami. Zazvonil som. Ak je to celé omyl, neviem, čo poviem, že zvoním u cudzích ľudí o štvrtej ráno. Ale neviem, čo poviem, ani keď to omyl nie je.

Zazvonil som znovu.

Za dverami sa ozvali kroky a dvere sa otvorili.

Stál tam chlap, mohol mať tak šesťdesiat. Celkom zachovalý. Na sebe župan, taký, ako nosím doma ja. Vlasy učesané, oči červené nevyspaté. Len sme tak na seba pozerali. Kristepane, vyzeral ako ja o takých dvadsať rokov. Kristepane, vyzerá ako ja pred takými dvadsiatimi rokmi, hovoril si asi ten chlapík.

– Posledný Skaut? – spýtal som sa, aby sme tam nestáli jak dve rampy.

Muž prikývol.

– A vy ste ma našli. Stihli ste to, – povedal Skaut. – Trochu som v to dúfal.

– Naozaj ste to chceli urobiť? – spýtal som sa.

Zhlboka sa nadýchol, ako keď sa muž nechce položiť pred iným mužom. Keď sa nechce rozplakať od sebaľútosti a úľavy.

A potom otvoril dlaň. Mal ju plnú tabletiek.

Vedľa nás zastavil výťah a vystúpila z neho staršia žena. Strapaté vlasy, rozopnutý plášť. Hodila sa Skautovi okolo krku.

– Ty blázon! Vieš ako si ma vystrašil?



Z palubného denníka idiota:

Mám za sebou poslednú terapeutickú noc. Predpísaný spánok od jedenástej v noci do šiestej ráno. V skutočnosti som ju celú prebdel. Tak teraz neviem, či mám začať od začiatku, alebo to nechať tak. Cítil som sa pomerne sviežo, keď som vyšiel z domu, v ktorom som nechal Posledného Skauta napospas prvému dňu svojho nového života v spoločnosti ženy v baloňáku. Bola to jeho sesternica, bývalá frajerka, celoživotná priateľka alebo všetko súčasne, ťažko povedať, aj mi to vysvetľovala, ale nepochopil som to. Úžasné bolo už len to zistenie, že taký človek existuje. Možno má takého každý z nás. Niekoho, kto sa o nás bojí, má nás rád a je ochotný prísť kedykoľvek za svitania v baloňáku hodenom na pyžamo. A asi každý má niekoho, pre koho by to urobil. Hodil na pyžamo baloňák a šiel kamkoľvek. Sadol som si do auta, zapol som rádio a v momente vytuhol. Neviem, či od úľavy alebo od celkového vyčerpania. V mojom ponímaní o dvadsať sekúnd, no podľa hodín na displeji až o siedmej ma zobudil telefón. Princezná. Či sa môže cestou do práce zastaviť. Som v Rači, povedal som. Nevadí, mám to po ceste, povedala ona. Vybral som si karpiny z očí, dal som si do úst paleožuvačku z priehradky pod prístrojovou doskou a čakal som.



Keď Princezná zaflekovala vedľa môjho auta a vystúpila, pochopil som, že nespanie sa stáva celospoločenským trendom. Na jej kruhy pod očami by potrebovala nejaké silikónové implantáty, také hlboké brázdy tam mala.

– Ako sa máš? – spýtala sa.

– Dobre, – povedal som tupo. – A ty?

Bola pekelne nervózna.

– Ide o Erika. Chce tu zostať, – povedala. – A ja som sa rozhodla to rešpektovať.

– Čo to znamená? – spýtal som sa.

– Že ak nie si proti, býval by u teba. Ten rok.

– U mňa?

– U teba.

Nedokázal som už zo seba dostať slovo. A to sa mi nestáva. Len sa mi žilami šírilo niečo teplé, ako keď mi v detstve dávali kalciovú injekciu. Cítil som sa zrazu veľmi ľahko, tak ľahko, akoby som sa chystal uniknúť zákonu zemskej príťažlivosti. Na okamih sa mi zazdalo, že to so mnou švihne, tak som si sadol na schody vedúce do domu.

– Ďakujem, – povedal som.

– Kúpila som mu toho pieskomila, – povedala Princezná a hlas sa jej zlomil.

Štrkala kľúčmi od auta, zvierala ich v prstoch, až mala biele kĺby. Prešľapovala pri mne vo vysokých opätkoch.

– Si dobrá matka, – povedal som.

Pokrútila hlavou, dotkla sa svojich očných viečok, akoby chcela poslať naspäť ten prúd, ktorý sa nimi tlačil von.

– On toho pieskomila všade vláči so sebou, len aby si vedel. A dal mu meno La Mitad Del Mundo, neviem prečo, – naplnili sa jej oči slzami, otočila sa a nastúpila do auta.

Tresla dverami tak, že ich takmer odtrhla v pántoch.

Naštartovala.

Vstal som a šiel za ňou. Položil som jej dlaň na okienko.

Pozrela na mňa bezbranne a stiahla ho.

– Viem, aké toto musí byť ťažké, – povedal som. – Ďakujem ti a nesklamem ťa. Ani teba, ani jeho.

Princezná sa rozplakala nahlas. Na okamih ma chytila za ruku, ktorou som sa držal okienka, potom pridala plyn a odfrčala.

Chvíľu som za ňou pozeral ako omráčený. Premýšľal som, čo všetko muselo tomuto jej rozhodnutiu predchádzať. A potom som nastúpil do svojho auta a šiel domov. Upratovať, robiť Inšpektorovi miesto v skriniach, vetrať zatuchlinu. Šiel som pomaly, pretože som sa bál, že cez tú šťastnú hmlu, ktorá ma zrazu obklopovala, neuvidím už žiadnu prekážku a napálim to čelne a s úsmevom na perách do čohokoľvek, čo sa mi postaví do cesty.





Prvý deň – pondelok


Na schodoch do nášho domu sedela Hermiona Grangerová, zaslúžilá vlamačka do môjho bytu, a vedľa nej pes, veľký žltý škaredý pes veľmi zriedkavej rasy chcelotobyťboxer. Pes sa tváril nasrato.

Podišiel som k nim. Hermiona zdvihla hlavu. Pes sa pohol smerom ku mne, očuchal mi nohavicu, potom druhú. Zhlboka nasal vzduch. Akoby sa nevedel rozhodnúť, čo si má o mne myslieť.

Prisadol som si k Hermione na schody.

– Dobré ráno. Prečo ste vonku? Tiež nemáte kľúče?

Otvorila dlaň a tam mala kľúče od môjho bytu.

Vytiahol som z vrecka píšťalku spod postele.

– Vymením, – povedal som.

Vzala mi z ju z ruky.

– Týždeň som ju hľadala, – povedala a zapískala.

Chcelotobyťboxer zdvihol hlavu a spýtavo na ňu pozrel.

– Ja som Trinity, – povedala Hermiona. – Som aj Neo. Vtedy som Neo, keď ním nie si ty. Mám takú monotónnu prácu, potrebovala som sa nejako rozptýliť. Tak som si ťa najala, nech ma pre mňa zbalíš. Potom mi to prerástlo cez hlavu.

Chvíľu som na ňu čumel. Spätne sa mi to skladalo v hlave. Klik klik ako tetris. Veď to bolo dávno jasné.

– A kedy ti to prerástlo cez hlavu? – spýtal som sa. – Predtým, ako som ťa našiel pod posteľou, či potom?

– Dávno predtým, – povedala. – A potom sa to ešte zhoršilo.

– Čo si u mňa vlastne hľadala?

Zatvárila sa zaskočene. Očervenela. Vyzeralo to na niečo strašne nechutné.

– Potrebovala som sa nadýchnuť tvojej skrine, – povedala.

– Nadýchnuť? – neveril som.

– Že ako voniaš, – povedala. – Ja viem, že je to úchylné. Ale nemal si byť vtedy doma.

– A tie rybičky?

– Feng šuej. Mali ťa ochraňovať. Keby sa ti niečo malo stať, tak to nešťastie preberú na seba. Žijú ešte?

– Žijú.

– To mi odľahlo.

– A kľúče? – spýtal som sa.

– Tvoja sestra je moja kolegyňa, – povedala.

– Tak vlastná sestra, – povedal som. – Hada som si hrial na prsiach.

Som idiot, že som na to neprišiel sám a skôr.

– Nevedela som sa z toho potom vymotať, – povedala. – Ospravedlňujem sa. Mrzí ma to. Nerada klamem.

– Nerada, ale vieš to.

– Veď aj ty.

– Ja mám v pláne sa polepšiť.

Zasmiala sa.

– O tom by som rada niečo počula.

– Odkážem ti po zradkyni.

Veľký žltý pes sa otočil a uprel na mňa hnedé oči. Vyložil mi na stehno prednú labu a veľavýznamne civel.

– Pozýva ťa na prechádzku, – povedala Trinity.

– Hm, – prisvedčil chcelotobyťboxer.

Pozerali na mňa. Pokojne a trpezlivo, akoby vedeli, ako všetko dopadne, alebo akoby boli spokojní s akýmkoľvek výsledkom.

Pes do mňa znovu drgol. Naklonil hlavu nabok ako v rodinných komédiách, čo dávajú vždy na Vianoce.

– Ale iba tuto štyri ulice v našej štvrti a fakt len výnimočne, – povedal som psovi a postavil som sa. – Nezvykaj si, že len vyložíš labu a ja hneď budem s tebou hľadať, kde by si si cvrkol.

Aj Hermiona sa postavila. Vyzerala potešene. Vrazila si ruky do vreciek zelených krátkych nohavíc a usmiala sa. ROBÍM TO DOBROVOĽNE hlásal nápis na jej bielom tričku.

Pohli sme sa osvedčenou venčérskou trasou, tak ako to robia stovky ľudí a ich psov v tomto meste. Trinity, ja, žltý pes.

– Ale inak, ja nebudem mať veľa času na nejaké známosti, – povedal som po chvíli. – Mám odteraz na starosti syna.

– Veď chvalabohu, – povedala Trinity. – Už bolo na čase mať aj také problémy, z ktorých môže vyrásť niečo úžasné.



Umenie nie je nikdy dokončené, iba opustené, tvrdil vraj Leonardo da Vinci. Lenže toto nie je umenie. Je to niečo ako záznam. Dokončujem ho, ale neopúšťam. Zostávam. Aj s vami. Zvlášť s niektorými. A rád.

A tým, ktorí zostávajú so mnou, ďakujem.





MAXIM E. MATKIN

Nie na ústa



Vydalo Vydavateľstvo SLOVART, spol. s r. o., Bratislava 2011

Editorka Mária Štefánková

Korigovala Zuzana Šeršeňová

Návrh obálky a fotografia na obálke Bobo Boška

Zalomenie Alias Press, s. r. o., Bratislava

Tlač Tlačiarne BB, spol. s r. o., Banská Bystrica



10 9 8 7 6 5 4 3 2 1



ISBN 978-80-556-0234-9



www.slovart.sk



Vytvorenie elektronickej verzie Dibuk, s. r. o., 2012





